[

{
"title":"စကားဦး",
"subtitle":"အပိုင်း (၄)",
"sirname":"သျှင်သာသန",
"book":"လာပြန်ချေသေးသည်။ နို့ ဆရာတော် ဟိုးရှေးတုန်းကဆိုတဲ့ ဝတ္ထုတွေ ဇာတ်တော်တွေမှာ ဘုရားလောင်းဟာ ငုံးဖြစ်လိုက်၊ ဆင်ဖြစ်လိုက် မျောက်ဖြစ်လိုက်ဆိုတာတွေဟာ ဟုတ်ပါ့မလား။

အဲဒါတွေငါမေးလို့ ဘယ်လိုပြောရမလဲ ငါကလူသေ လူဖြစ် ဘုန်းကြီးဘဲကွ မင်းတို့စိတ်ညစ်အောင်ငါကဘာမှ မပြောဘူး။ ထိပ်အောင် ကြောက်အောင်လှန့်ပြီး ဒါနတွေပြု ကုန်အောင်လဲ ငါကဘာမှပြောတာမဟုတ်ဘူး။

အေး တစ်ခုတော့ရှိရဲ့ ဒီပင်္ကရာဘုရားလက်ထက်က ဗျာဒိတ်ရပါတယ် ဘုရားဖြစ်မှာဘဲလို့။ အရေးပိုင်ရာထူးအတွက် အဖြေထွက်ပြီးသားပုဂ္ဂိုလ်မျိုးက တံငါသည်လုပ်စားနေရတယ်ဆိုရင် မင်းယုံလား ကဲ။

ဤသို့မေးမြန်းလျှင် လူငယ်သည် ထိုင်ကာရယ်၍ နေလေသည်။ ဤဆရာတော်၏ တရားပွဲ၌ ထူးခြားသောအသွင်တစ်မျိုးကားရှိ၏။ ၎င်းမှာ အခြားမဟုတ်၊ လူငယ်လေးတွေအတော်များများသည် စိတ်ပါလက်ပါ လှိုက်လှိုက်လှဲလှဲ တရားကို အာရုံစိုက်နာယူကြခြင်း ဖြစ်လေသည်။

ထို့နောက် ဒိုးဒိုးဒေါင်ဒေါင် စိတ်ထဲရှိသလို မေးနိုင်မြန်းနိုင် လျှောက်ထားနိုင်ကြလေသည်။

မေးသမျှကိုလည်းဆရာတော်သည် စိတ်ရှည်လက်ရှည်နဲ့ ပြောကြားပေး၏။

ဆရာတော်က ဖြေချလိုက်သောအခါ ရှင်းရှင်းလင်းလင်းဖြစ်သွား ကြဟန်တူသည်ထို့ကြောင့် ဆရာတော်၏တရားပွဲ များကို ရပ်ကွက်ဆိုင်ရာ လူငယ်များကပင် ဦးဆောင်ရှေ့ရွက်လှုံ့ဆော်၍ ဆရာတော်ကို ပင့်လျှောက် ကျင်းပကြသည်ကို ရန်ကုန်နယ်နိမိတ်၌ အများဆုံးတွေ့ရသည်။

ဤနိမိတ်သည် တနည်းအားဖြင့် ကောင်းနေသောဗုဒ္ဓဘာသာသည် လက္ခဏာပင်ဖြစ်ဟန်ရှိပေသည်။

သို့ရာတွင် ဤဆရာတော် အသျှင်ဥက္ကဋ္ဌအား သက်ကြီးရွယ်အိုပိုင်းနှင့် အချို့သော အစိတ်အပိုင်းတို့ ကမူ ကွန်မြူနစ်ဘုန်းကြီး ဘုရားတရားတွေဖယ်တဲ့ဘုန်းကြီး စသဖြင့် ပြောသံဆိုသံလည်း သဲ့သဲ့ကြားရတုံးရှိသေး၏၊

ဤသို့ကား ကွယ်ရာ၌ ပြောနေကြသော်လည်း တရားပွဲများသို့မူ ထိုစွပ်စွဲပြောဆိုချက်များကို ပြေပြေလည်လည်ယဉ်ယဉ်ကျေးကျေးတက်ရောက်မေးမြန်းသည် မရှိပေ။ ဆရာတော်၏တရားများက သစ္စာလေးပါး၏ ဘောင်ထဲမှအပြင်သို့ တစ်လက်မမျှမထွက်သေးပေ။ သို့စဉ်လျှက်ပြောချင်ရာပြောကြတုန်း ရှိသေး၏။

ဆရာတော်အနေနှင့်မည်သူကမေးမေး ပုဂ္ဂိုလ်နိမ့်မြင့် ကြီးငယ်ခွဲခြား သတ်မှတ်ခြင်းမရှိ၊ မေးသမျှဖြေသောဆရာတော်ဖြစ်၏။

မေးသမျှဖြေသောဆရာတော်ကား လွယ်ကူလွန်းလှသည် အချို့က လျှောက်ကြသည် ဆရာတော်ဘုရားကလည်း လျှော့ဈေးကြီးဘဲတဲ့။

ယနေ့လူငယ်တွေသည် မနေ့ကလူငယ်တွေမဟုတ်တော့ချေ၊ ဟောသမျှယုံသောခေတ်သည် ပြည်ဖုံးကားချစပြုနေပြီ။ စဉ်းစားဝေဖန်သော ခေတ်ဆီသို့ တရွေ့ရွေ့ကူးပြောင်းနေချေပြီ။",
"image_url":"https://i.pinimg.com/736x/8b/56/86/8b5686ff4eaac88e016fedd4fa81cb60.jpg",
"video_url":""
},

{
"title":"စကားဦး",
"subtitle":"အပိုင်း (၃)",
"sirname":"သျှင်သာသန",
"book":"ဤကိစ္စကား လွယ်ကူသေးငယ်သော ကိစ္စမဟုတ်ချေ။ တင်ပြသမျှပြဿ နာအရပ်ရပ်သည် အလွန်ရှုပ်ထွေးနက်နဲသော သဘောများပါလေ့ရှိပေသည်။

တစ်နေရာ၌ ဒကာတစ်ဦးသည် လျှောက်ထားမေးမြန်း၏။

ဆရာတော်ဘုရား မြတ်စွာဘုရားအလောင်းဟာ ဘုရားမဖြစ်မီ ကာလက ဟိုတုသိတာနတ်ပြည်မှာ သေတကေတု နတ်သားဖြစ်တယ်တဲ့ဘုရား။ ပွင့်ဘို့ အချိန်တန်လာတော့ နတ်မင်း၊ ဗြဟ္မာမင်းများက ဝိုင်း၍တောင်းပန်တော့မှ မယ်တော်မာယာရဲ့ ဝမ်းသို့ ဘုရားဖြစ်ရန် လူ့ပြည်သို့ ကူးပြောင်းရတယ်လို့ဆိုတော့ ဘုရားအလောင်းဟာ ဝိဥာဏ်ဆက်လာကြောင်း ထင်ရှားသလို ဖြစ်နေပါတယ်။ ယခုတပည့်တော်များ သိရပြန်တာက ဆက်မှား ပြတ်မှား မှားနှစ်မှားဆို တဲ့ ဥစ္ဆေဒဒိဌိနှင့် သဿတဒိဌိ နှစ်မျိုးနဲ့ ဒီဗုဒ္ဓဝင်ပါ စကားသွားဟာ ဘယ်လို လွတ်ပါ့မလဲဘုရားတဲ့။

ထိုအခါမျိုးတွင် ဆရာတော်သည် လွယ်လွယ်လေးဖြေချလိုက်၏။

ဒကာကြီး ဗုဒ္ဓဝင်ဆိုတာက ဘုရားပွင့်ပြီးနောက် နှစ်ပေါင်း ၉၀၀ လောက်ရှိမှ သီဟိုက ရှင်ဗုဒ္ဓဒတ္တဆိုတဲ့ ရဟန်းတော်တပါးရေးတဲ့စာဘဲ။ တကာကြီး အဲဒီ ရှင်ဗုဒ္ဓဒတ္တဆိုတာလဲ ဘုရားပွင့်လိုက်တာ မှီတဲ့ပုဂ္ဂိုလ်မဟုတ်ဘူး၊ ရှေးဗုဒ္ဓဝင် ပါဠိတော် အချို့ကို မှီပြီးရေးတာဘဲ။

အဲဒါကို ဒီဗမာပြည်က ကျီးသဲလေးထပ်ဆရာတော်ကြီးတို့ကတခါ ဗမာ လိုပြန်ကြတာလဲရှိရဲ့။ တကာကြီး ကြိုက်သလိုသာဆုံးဖြတ်၊ ကျုပ်အနေနဲ့ကတော့ နတ်ပြည် ဗြဟ္မာပြည် ငရဲပြည်ဆိုတာရှိတယ်လို့လက်ခံ ယုံကြည်နေတဲ့ ဘုန်းကြီးလဲမဟုတ်ဘူး၊။ လူသေလူဖြစ်ဆိုတဲ့ ဘုန်းကြီးမို့ ထောင်ထဲထောင်၁၀လ၊ ၁၁ လလောက် ရောက်သွားခဲ့ရတဲ့ ဘုန်းကြီးဆိုတော့ ဒီစကားမျိုး ကျုပ်ကိုမေးရင် တကာကြီးကြိုက်တဲ့အဖြေကို ရမယ်မဟုတ်ဘူး။ အဲဒီဘုန်းကြီး(သို့မဟုတ်) စာအုပ် ရေးတဲ့ပုဂ္ဂိုလ်များသာ မေးပေရော့။

ဤသို့ဖြေလိုက်သောအခါ တကာလည်းမလှုပ်သာ မတတ်သာတော့ပေ။ အကယ်၍သာ ဤနေရာမျိုး၌ ဆရာတော်အသျှင်ဥက္ကဌကို မဂ္ဂင်နှင့်သစ္စာ၌ ဘောင်ဝင်သောတရားမှအပ အခြားအဆိုအမိန့်များကို ပယ်စွန့်မထားဘဲ စာအုပ်ပါစကားများ၌ အစွဲအယူသန်နေသော ပုဂ္ဂိုလ်မျိုးဖြစ်ပါက အတော်ကြီးသော အခက်အခဲမျိုးနှင့် ရင်ဆိုင်စရာပင် ရှိနိုင်ပေလိမ့်မည်။ ဆရာတော်၏ အလိုအားဖြင့်မူ ရှူထုတ်နေသော လေသာလျှင်တပြိုင်တည်း ဆက်စပ်နေခြင်းသာ ဖြစ်လေသည်။

ထိုလေနှင့်တဆက်တည်း မဟာဘူတ ရုပ်များသည် စားသောက်စွန့်ပယ်ခြင်းစသော ကိစ္စဖြင့် ဣန္ဒြိယဗဒ္ဓရုပ်အဖြစ်နှင့် အနိန္ဒိယဗဒ္ဓရုပ်များ အပြန်ပြန် အလှန်လှန်ချာလည်လိုက်ခါ ရုပ်နာမ်ဓမ္မသင်္ခါရတို့ ဖြစ်ပျက် ပြုပြင်ပြောင်းလဲနေသည်ကို ဟောပြလေ့ရှိသည်။

နောက်တစ်နေရာ၌ လူငယ်တစ်ဦးကလျှောက်ပြန်သည်။ ကမ္ဘာအစဟာ ဗြဟ္မာကြီးတွေကစတယ်လို့ဆိုပါတယ် ဟုတ်ပါသလား ဆရာတော်။

ဟ ဗြဟ္မာကစတယ် ဘာတယ်တဲ့ တရားတွေက ဘုရားမပွင့်မီနှစ်ပေါင်း ၁၀ဝဝ ကျော်က ရှေးဝေဒပူရမ်ကျမ်းတွေအလိုဘဲကွ။ အဲဒါမျိုးတွေကို ဒို့ဗုဒ္ဓဘုရားရဲ့ ခမည်းတော် သုဒ္ဓေါဒနမင်းကြီးလဲ ယုံတာဘဲ။ အဲဒါဘုရားလက်ထက်ကျတော့ ပုဏ္ဏားတွေ ရောမာလုကျပုတ္တတို့ရော ဘုရားကို ကမ္ဘာဘယ်ကစသလဲသိလား ဆိုတဲ့အနေနဲ့ မေးခဲ့လျှောက်ခဲ့ဘူးတယ်ကွ။

ဒီတုန်းက ဘုရားက ဘာမှမဖြေဘူး။ အဲ ဘုရားဖြေတာဘာလဲ။ အခုမင်းမေးနေတဲ့ အမေးဟာ ဒီလူတွေအခုတွေကြုံခံစားနေရတဲ့ ဒုက္ခက လွက်မြောက်ရေးနှင့် ဘာဆိုင်သလဲတဲ့။ ဥပမာ- မင်းရင်ဝကို မြှားတစ်ခုလာစိုက်မှန်ရင် ဒီမြှားဟာ ဘာသားနဲ့လုပ်ထာလဲ ဘာဝါးမျိုးဖြစ်သလဲ အရှေ့ကပစ်သလား၊ အနောက်ကပစ်သလား၊ ပစ်တဲ့လူ ဘာပုဏ္ဏားမျိုးလည်း၊ ယောက်ျားလား မိန်းမလားဆိုတာတွေ လုပ်မနေနဲ့။ အဲဒါတွေလုပ်နေရင် သေသွားလိမ့်မယ်။ အဲ အခုမင်းတို့ဟာက မာလုကျပုတ္တမေးသလို ဖြစ်နေပြီ။

ဒီလောကလူသားတွေမှာ ဒုက္ခတွေဝိုင်းနေတဲ့ လူသားဖြစ်တယ်။ ဒီဒုက္ခတွေဝိုင်းပြီးခံနေရတဲ့ ဒီသံသရာက မင်းလွတ်မြောက်ဖို့ အကျင့်ကိုသာ မင်းအားထုတ်။ မြန်မြန်ကိလေသာကိုဖြတ်။ မြန်မြန်ဒီသံသရာကလွက်ဖို့ကိုသာလုပ် ဒါဘဲ။

အဲ နောက်တစ်ခုဘုရားဟောတာက ခေါင်းပေါ်က ဆံပင်ကို မီးလောင်ရင် ရတဲ့ရေနှင့် မြန်မြန်လောင်းငြိမ်းလိုက်။ ဒီရေက သန့်ရဲ့လား။ အဝီစိတွင်းရေဟုတ်ရဲ့လား။ စစ်ပြီးသားလား။ မြောင်းထဲကရေလား။ ထွေးခံထဲက ဟာတွေလား ဆိုတာမျိုးတွေလုပ်မနေနဲ့။ ခေါင်းပေါ်က မီးငြိမ်းအောင်သာမြန်မြန်လောင်းလိုက်။ ဘာရေဖြစ်ဖြစ်နောက်တော့မှ ရေချိုးပစ်လိုက်။ မသကာ သေးနဲ့ဘဲပန်း ပန်းပေါ့ကွာ မီးငြိမ်းဘို့က ပဓာနမဟုတ်လား။ ",
"image_url":"https://i.pinimg.com/736x/0c/e2/da/0ce2da65257074d05df5e314afe569ba.jpg",
"video_url":""
},

{
"title":"စကားဦး",
"subtitle":"အပိုင်း (၂)",
"sirname":"သျှင်သာသန",
"book":"ထိုကြောင့်ယခု ဗုဒ္ဓမှတ်ကျောက် တရားသည် ဆရာတော်ရေးခဲ့သော ဗုဒ္ဓစာချွန်တော်နှင့် တရားမူခြင်းတူထဲကပင် ဖြစ်ပါ၏။ သို့ရာတွင် အဖွင့်အဟောတွင် အရေးနှင့်မတူဘဲ ဆရာတော်ဟောနေစဉ်နာယူကြရ သကဲ့သို့သာ ဖြစ်နေပေလိမ့်မည်။ ဗုဒ္ဓဘာသာသည် ကမ္ဘာလူသားတို့အတွင်းသို့ တစ်စိမ့်စိမ့် ပြန့်ပွား နေလျှက်ရှိနေပြီ။ ဗုဒ္ဓဘုရားရှင်၏တရားအသွင်နှင့် ဆင်တူရိုးမှား တွေသည်လည်း ထိုတစ်စိမ့်စိမ့်ပြန့်ပွားနေသော တရားတော်များ၏နောက်မှ တကောက်ကောက် လိုက်ပါနှောင့်ယှက်လျှက် ရောနှော စွက်ဖက်လျှက်ရှိနေသည်။

ဧကန်အားဖြင့် ဗုဒ္ဓဘုရားရှင်၏ အဓိကတရားတော်သည် သံသရာမှ လွတ်မြောက်ရေးသာလျှင် ပဓာနအရင်းခံဖြစ်၏။ ဗုဒ္ဓ၏ပဌမဆုံး ဟောတော်မူလိုက်သော မိဂဒါဝုန် တရားတော်ဖြစ်သည့် ဓမ္မစကြာနှင့် အနတ္တလက္ခသုတ် ၂ပုဒ် သည် သံသရာမှထွက်မြောက်ရေး ကိလေသာမှ ပြတ်စင်ရေးတွေ ချည်းသာလျှင်ဖြစ်သည်။

သို့ရာတွင် မသိမသာ ပါဠိသံပါပါနှင့် ဝင်လာသောသံသရာ၌ ကျင်လည်ရေးနှင့် ကိလေသာ၌ ခံစားရေးတရားတွေလည်း ဒုနှင့်ဒေး ထပ်၍ပေါ်ပေါက်ခဲ့လေသည်။ တနည်းထိုးသွင်းလိုက်ကြလေသည်။

သံသရာဟူသည် ဒုက္ခ၏ဝဲဩဃသာဖြစ်၏၊ သံသရာကမလွတ်သမျှ ဒုက္ခမှ မလွတ်မြောက်ဖြစ်သည်။ အလိုလိုနှင့် မလွတ်မြောက်နိုင်ရသည့် ထပ်တလည်လည် ဝဲဩဃတွင်ကိလေသာအစွဲနယ်ကတရားတွေက ဝန်ထုပ်ဝန်ပိုးပမာ ထပ်ဆင့် တွယ်ကပ်လာကြသောအခါ ဆုံးဆုံးမြှုပ်ဖို့မှတပါး အခြားဘာမျှ မရှိနိုင်တော့ပေ။

ထိုကြောင့်ဆရာတော်သည် ကိလေသာ ဝန်ထုပ်တွေတထွေးကြီး ဆင့်ခါဆင့်ခါတင်ပြီး သံသရာဝဲဂယက်၌ သွက်သွက်လယ်အောင် ဆုံးဆုံးမြုပ်ကုန်ရမည့် အရေးကိစ္စကို တွန်းလှန်သောအားဖြင့် မဂ္ဂင်နှင့်သစ္စာကို အဓိကထားသောဓမ္မကို အရေးတကြီး ဖွင့်ထုတ်ဟောပြောနေရခြင်း ဖြစ်လေသည်။

ဆရာတော်၏ တရားပွဲပုံသဏ္ဌာန်သည် အကဲခတ်တက်လျှင်ရှင်းနေ၏။ ကန်တော့ပွဲဟူ၍ ဗလာ၊ ရေစက်ချဟူ၍ နတ္ထိ၊ ဆုပေးဆုတောင်းဟူ၍ ဝေလာဝေး၊ မျှော်လင့်ချက်ဟူ၍ တခုမျှမဟော၊ အချောက်အလှန့်ဟူ၍ တလုံးတပဒမျှမညှပ်၊ အမှန်ကိုအမှန်တိုင်းတာလျှင် သိရန်ဖြစ်သော ဓမ္မသက်သက်ကိုသာ ထင်ထင်လင်းလင်း ရှင်းရှင်းကြီး ဟောပြောသွားလေ့ရှိပေသည်။

တရားနာပရိတ်သတ်ဘက်မှလည်း အလွန်ကိစ္စအေးလှ၏ လွတ်လွတ်လပ်လပ် မိမိတို့အနေအထိုင် ချမ်းသာသလိုနာယူနိုင်၏။ ကိုယ့်ကြောင့် သို့ကြောင့် ပုဂ္ဂိုလ်များ၏ ငြိုငြင်ဆင်းရဲမှု မကျေမနပ်မှု တစုံတရာကိုမျှ ဆရာတော်သည် မဖြစ်စေလိုပေ။

ဆရာတော်၏ ဤမျှမပြတ်မနား ဟောဆိုရခြင်း၏ အရင်းခံအာသီတကား အမှန်လား အမှားလား အတ္တလား အနတ္တလား ဆိုတာကို သဘောပေါက် ရန်သာ အရေးတကြီးထားပေသည်။

ဟိတ်ဟန်ထုတ်မှု ပကာသန စွက်ဖက်မှုမျိုး ဟူသည်ကား အရိပ်အငွေ့မျှ မသန်းပေ။

ရိုးရိုးရှင်းရှင်းနှင့်ပြကတော့ ဘွင့်ဘွင့်ကြီးဖြစ်၏၊ ဟောသမျှတရား ထုတ်ဆောင်းသမျှ သာဓကတွေသည် ဘုရားရှင်၏ မဂ္ဂနှင့်သစ္စာ ၄ ချက်၏ ဘောင်မှတချက်မျှမလွက်ဖြစ်သည်။

ဆရာတော်သည် ဓမ္မစကြာကိုသာ လက်စွဲတရားတော်အဖြစ် အစဉ်ဟောသော်လည်း တနေရာနှင့် တနေရာအဖွင့် ဝဏ္ဏနာချင်း မတူဖြစ်သည်။

မူရင်းအနေနှင့်သာ မဂ္ဂင်နှင့်သစ္စာကို မူတည်သော်လည်း ယင်းသို့ ဓမ္မစကြာကို ဖွင့်ဆိုဟောပြောရင်းအကြောင်းမှ ဘုရားဟော ပါဠိအစစ်များသာ လျှင်ဖြစ်သော သုတ်ပေါင်းများစွာကို သာဓက တင်ဆောင်ဖေါ်ထုတ် လာလေ့ရှိ၏။

ဆရာတော်၏ တရားပွဲများ၌ ထူးခြားချက်တခုရှိ၏၊ ၎င်းမှာတရားနိဂုံးချုပ်ပြီးသော အချိန်တွင် ဗုဒ္ဓတရားတော်များမှ မရှင်းသော ပြဿနာများဝိဝါဒဖြစ်နေသော အချက်များကို လျှောက်ထားဆွေးနွေးခွင့်ပြုလေသည်။",
"image_url":"https://i.pinimg.com/736x/1e/57/59/1e5759e94119bee657ad6d020e6ba98e.jpg",
"video_url":""
},

{
"title":"စကားဦး",
"subtitle":"အပိုင်း (၁)",
"sirname":"သျှင်သာသန",
"book":"ဤစာအုပ်ကို ရိုက်နှိပ်ခြင်းမပြုမီ အချိန်အတော်ကြာကစ၍ ဆရာတော် အသျှင်ဥက္ကဌသည်မအားလပ်ပေ။

ရန်ကုန်နယ်နိမိတ်တလျှောက်မှာပင် ဆရာတော်၏တရားပွဲများ ကြားရက်မရှိအောင် ဒလစပ်လိုလိုဖြစ်နေ၏။

ဆရာတော်အမြဲသီတင်းသုံးရာ တောင်တွင်းကြီး နတ်မှီတောရသို့ ပြန်လည်မချည်းကပ်နိုင်သည်ပင် အတော်ကြာလှပြီ။ ရန်ကုန်နေ ရပ်ကွက် အတော်များများက တရားပွဲများချီးမြင့်ရန် ပင့်ဖိတ်ထားကြရာ အစီအစဉ်များဆက်တိုက်ကြီး လိုဖြစ်နေ၏။

ထိုအတွင်း နယ်မြို့အရပ်ရပ်မှလည်းပင့်လျှောက် စာများရောက်နေ၏။ အချို့မြို့များက လူကိုယ်တိုင်လိုက် လာပြီးဆရာတော်ကို ကြွရောက် ဟောပြော ရန်ပင့်လျှောက်ကြပြန်သည်။ အလွန်ဝေးသော ရှမ်းပြည်မြောက်ပိုင်း လားရှိုးမြို့မှ ပင်လျှောက်ထားနေဆဲဖြစ်၏။

တရားပွဲများစီစဉ်ရေးအတွက် ကော်မတီတခုကိုပင်ဖွဲ့၍ လွှဲအပ်ထား ရသည်အထိဆက်နေသည်။ ထိုကော်မတီကသာ ဆရာတော်၏ တရားပွဲများကို ဦးဆောင် စီစဉ်လျက်ရှိ၏။ ရန်ကုန်နယ်နိမိတ်ထက် လွန်သော တရားပွဲများကို ဤစာအုပ် စက်တင်ပုံနှိပ်နေသည့် အချိန်အထိကား ဝမ်းနည်းစွာနှင့်ဆိုင်းငံ့ထား နေရသည်။

ထိုကြောင့် ယခုစာအုပ်ပါ စာသားများကိုပင် ဆရာတော်သည် ကောင်းစွာတည်းဖြတ်ရန် အချိန်မရရှာပေ။

ယခုစာအုပ်ပါ တရားစာသားများကား လွန်ခဲ့သော၁၉၆၂ ခုနှစ် နွေဦးကာလက ဒေးဒရဲမြို့ ကွင်းကျောင်း၌ ဟောခဲ့သောတရားထဲမှ ကောက်နှုတ်ချက် တရားတပုဒ်ဖြစ်၏။

ထိုဒေးဒရဲ၌ ဆရာတော်သည် ရက်ပေါင်း ၂၀ မျှ ဆက်တိုက်လို ညစဉ် ဓမ္မစကြာတရားတော်များကို ဟောပြောခဲ့၏။

ထိုတရားထဲမှပင် လွန်ခဲ့သောနိုဝင်ဘာလက အသင်လူသားဘာမှား နေသလဲဟူသော အမည်ဖြင့်တရားတစ်ပုဒ်ကို ကောက်နှုတ်ပုံနှိပ်ခဲ့ပြီးဖြစ်သည်။

ယခုတဖန်လည်း ထိုဒေးဒရဲမြို့ တရားထဲမှာပင် နောက်ထပ်တပုဒ် ကောက်နှုတ်တင်ပြလိုက်ရပြန်သည်။ ဤတရားကို ဗုဒ္ဓမှတ်ကျောက်ဟု ကင်ပွန်းတပ်လိုက်ရ၏။ အမှန်ကား ကေသမုတ္တိသုတ်ခေါ် ကာလာမမင်းသား တို့အား ဗုဒ္ဓဘုရားရှင်ဟောတော်မူခဲ့သော တရားအသီးသီးဟောသမျှ ပြောသမျှတွေကို မှတ်တိုက်ကြည့်နိုင်ရန်ဟောသော အစွဲဆယ်ချက် တိုက်ဖျက်ရေးတရားတော်ကြီးဖြစ်ပါသည်။

ဆရာတော်သည် အမြဲအားဖြင့် ဓမ္မစကြာ တရားတော်ကိုသာ အဓိက ထား၍ ဟောလေ့ရှိ၏။ ထိုကြောင့်လည်း ဓမ္မစကြာဆရာတော်ဟူ၍ပင် အချို့က ပြောကြသည်။

ယင်းသို့ ဓမ္မစကြာကို ဆရာတော်သည် ဦးတည်၍ ဟောရခြင်းဖြင့် အဖွင့်အဓိပ္ပါယ် သီးခြားမဖြစ်စေရဘဲ ဘုရားသုတ်ပေါင်းများစွာကို ဆီဆိုင်သလို သွင်းညှပ် ဟောပြောသွားလေ့ရှိပေသည်။

ယခု ကေသမုတ္တိသုတ်သည်လည်း ဆရာတော် ဓမ္မစကြာ ကိုဟောစဉ်က သွင်းညှပ်ဟောပြောသွားသောအတိုင်း အသံသွင်း စက်မှတဆင့် ကူးယူတင်ပြလိုက်ရခြင်း ဖြစ်ပါသည်။",
"image_url":"https://i.pinimg.com/736x/f0/ec/c1/f0ecc1c6ae0f2d2f411a804c59d8cf9d.jpg",
"video_url":"https://v1.pinimg.com/videos/mc/720p/98/d8/64/98d8644d6b66016b1d784e7f2c0e04c2.mp4"
}

]
