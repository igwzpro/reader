[
#other နဲ့တောင်းပြီး နိမိတ်ပညာတင်ထားသည်။


{
"title":"မြန်မာအချိန် နာရီများအကြောင်း",
"subtitle":"ရှေးမြန်မာဘုရင်များ လက်ထက်တော်တွင် အသုံးပြုသော နာရီ။",
"sirname":"အွန်လိုင်း",
"book":"ရှေးမြန်မာဘုရင်များ လက်ထက်တော်တွင် အသုံးပြုသော နာရီမှာ ရေ-နာရီဖြစ်၏။

ရေ-နာရီဆိုသည်မှာ စနစ်အတိုင်းအထွာဖြင့် ကျနစွာ စီမံပြုလုပ်ထားသော ဖလားကို ရေပေါ်တွင် တည်သောအခါ ထိုဖလားရှိ အပေါက်မှ ရေစိမ့်ဝင်လျက် ဖလားတွင် ရေပြည့်၍ တကြိမ်နစ်လျှင် ထိုအချိန်ကာလ အတိုင်းအတာကို တနာရီဟု မှတ်သားခြင်းဖြစ်သည်။

ထိုရေ-နာရီအရ နေ့ ၃၀-နာရီ၊ ည ၃၀-နာရီအားဖြင့် တရက်လျှင် နာရီ ၆၀ ရှိ၏။ ယင်းရေ-နာရီ တနာရီ၏ အချိန်ကာလ အတိုင်းအရှည်မှာ လူတို့ မျက်စိတမှိတ်၊ သို့မဟုတ်-မျက်တောင် တစ်ခတ်ကာလသည် တစ်ခဏ။ ဆယ်ခဏသည် တစ်လယ။ ဆယ်လယသည် တစ်ခရာ။ ဆယ်ခရာသည် တစ်ပြန်။ ၆-ပြန်သည် တစ်ဗီဇနာ။ ၁၅-ဗီဇနာသည် တစ်ပါဒ်။ ၄-ပါဒ်သည် တစ်နာရီ ဖြစ်၏။

ထိုရေ-နာရီအရ နေ့ ၃၀-နာရီ၊ ည ၃၀-နာရီ ဆိုရာတွင် နေ့တာ၊ ညတာ ညီမျှသော တန်ခူးလနှင့် သီတင်းကျွတ်လတို့တွင်သာ ထိုအတိုင်း ကိုက်ညီသည်။ အခြားလများတွင် မကိုက်ညီပေ။

ကဆုန်လသို့ ရောက်သောအခါ နေ့ ၃၂-နာရီရှိလာ၍ ည ၂၈-နာရီသာ ရှိသည်။ ထိုနည်းအတိုင်း လစဉ် နေ့ ၂-နာရီစီတိုး၍ ည၂-နာရီစီ လျော့လေရာ ဝါဆိုလသို့ ရောက်သောအခါ နေ့ ၃၆-နာရီ ရှိလာ၍ ည၂၄-နာရီသာ ရှိတော့သည်။

ဤဝါဆိုလသည် တစ်နှစ်တာတွင် နေ့တာ အရှည်ဆုံးလ ဖြစ်၏။ သို့ဖြစ်၍ (နေ့ကိုလို ဝါဆို) ဟူ၍ ရှေးလူကြီး သူမတို့က စကားဆိုထုံး ပြုခဲ့ကြခြင်း ဖြစ်သည်။

တဖန် ဝါခေါင်လမှစ၍ လစဉ် ညတွင် ၂-နာရီစီတိုး၍ နေ့တိုင်း ၂-နာရီစီ လျော့လာရာ သီတင်းကျွတ်လသို့ ရောက်သောအခါ နေ့နှင့် ညတို့မှာ ၃၀-နာရီစီ ရှိ၍ ညီမျှနေပြန်၏။

ပြာသိုလသို့ ရောက်သောအခါတွင်မူ ည ၃၆-နာရီ ရှိလာ၍ နေ့ ၂၄-နာရီသာ ရှိတော့သည်။ ဤပြာသိုလသည် တစ်နှစ်တာတွင် ညတာ အရှည်ဆုံးလ ဖြစ်၏။

သို့ဖြစ်၍ (ညကိုလို ပြာသို) ဟူ၍ ရှေးမြန်မာကြီးတို့က စကားဆိုထုံး ပြုခဲ့ကြခြင်း ဖြစ်သည်။

တဖန် တပို့တွဲလမှ စ၍ လစဉ်နေ့တွင် ၂-နာရီစီ တိုး၍ ညတွင် ၂-နာရီစီ လျော့လာပြန်ရာ တန်ခူးလသို့ ရောက်သောအခါ နေ့နှင့်ညတို့မှာ ၃၀-နာရီစီ ရှိ၍ ညီမျှနေပြန်တော့သည်။

တစ်နှစ်ပတ်လုံး လတို့၏ နေ့တာညတာ အတိုအရှည်တို့ကို ပြန်လည် လေ့လာသုံးသပ် ကြည့်သောအခါ တပို့တွဲလမှ ဝါဆိုလ အထိတဖြည်းဖြည်း နေ့တာရှည်လာသည်ကို တွေ့ရ၍ ဝါခေါင်လမှ ပြာသိုလအထိ တဖြည်းဖြည်း နေ့တာတိုလာသည်ကို တွေ့ရ၏။

တဖန် ညတာမှာမူ ဝါခေါင်လမှ ပြာသိုလအထိ တဖြည်းဖြည်း ရှည်လာသည်ကို တွေ့ရ၍ တပို့တွဲလမှ ဝါဆိုလအထိ တဖြည်းဖြည်း တိုလာသည်ကို တွေ့ရလေသည်။

မြန်မာ့ဆယ့်နှစ်လ၏ နေ့တာ ညတာ အတိုအရှည်တို့ကို အကျဉ်းချုပ် နည်းအားဖြင့် မှတ်သားထားနိုင်ရန်အတွက် ကဝိလက္ခဏာ သတ်ပုံကျမ်းတွင် ပတ်သံတာရှည်၊ တီးသံမြည်၊ လက်ဆည်ကန်စာရေး။ တစ်ဆယ်လောင်းမည်၊ ထမ်းပိုးရည်၊ ယင်းသည်နာရီပေး။ ဆယ့်နှစ်လလည်၊ နေ့ဖို့ရည်၊ ညဥ့်သည် အကြွင်းဆေး။ ဟူ၍ သံပေါက်လင်္ကာများဖြင့် စပ်ဆိုမှတ်တမ်းတင်ထား လေသည်။

ထိုသံပေါက် သုံးပုဒ်တွင် ပထမသံပေါက်မှာ တစ်ဆယ့်နှစ်လအတွက် တစ်လုံးကောက် အက္ခရာနံသင့် ဂဏန်းတစ်ဆယ့်နှစ်လုံး ချရန်ဖြစ်သည်။ (ဥပမာ-တန်ခူး = ပတ်၊ ကဆုန်= သံ စသည်) ချရာတွင်-ပတ် = ၅။ သံ = ၆။ တာ = ၇။ ရှည် = ၈။ တီး = ၇။ သံ = ၆။ မြည် = ၅။ လက် = ၄။ ဆည် = ၃။ ကန် = ၂။ စာ = ၃။ ရေး = ၄-ဟူ၍ဂ ဏန်းချရပေသည်။

မြန်မာနာရီအရ တစ်ရက်လျှင် နာရီ ၆၀ ရှိ၏။ နေ့နာရီ ၃၀၊ ညနာရီ ၃၀ ဖြစ်သည်။ သို့ဖြစ်၍ ရက်များ ရေတွက်ပုံမှာ ယခုကာလကဲ့သို့ သန်းခေါင်မှစပြီး ရေတွက်ခြင်း မဟုတ်ဘဲ။ သည်ကနေ့ နေထွက်ချိန်မှ နောက်တစ်နေ့ နေထွက်ချိန်ထိ (တစ်နည်းအားဖြင့် တစ်နေ့နှင့် တစ်ည) ဖြစ်သည်။

တစ်ဆယ်လောင်းမည် ဆိုသည်မှာ ထိုနံသင့်ဂဏန်းများကို ၁၀ ပေါင်းပါဟု ဆိုလိုသည်။ ဥပမာ-တန်ခူးလ အတွက် (ပတ် = ၅) ဖြစ်၏။ ၎င်းကို ၁၀ပေါင်းသော် (၅ + ၁၀ = ၁၅) ဖြစ်၏။ ထမ်းပိုးရည်-ဟူသည် နှစ်ဆပြုပါ။ သို့မဟုတ် ပေါင်းရဂဏန်းကို ၂ နှင့်မြှောက်ပါဟု ဆိုလိုသည်။

ဥပမာ-တန်ခူးလမှ ပေါင်းရဂဏန်းသည် ၁၅ ဖြစ်၏။ ၎င်းကို ၂ နှင့်မြှောက်သော် (၁၅ x ၂ = ၃၀) ရသည်။ နေ့ဖို့ရည်-ဟူသည် ထိုရသောဂဏန်းမှာ နေ့နာရီပေါင်း ဖြစ်သည်ဟု ဆိုလိုသည်။ ညဥ့်သည် အကြွင်းဆေး-ဟူသည်ကား ၆၀ မှ ထိုနေ့နာရီကို နှုတ်။ အကြွင်းသည် ညနာရီ ပေါင်းဖြစ်သည် ဟူ၏။

ဥပမာ-တန်ခူးလတွင် နေ့နာရီပေါင်း ၃၀ ဖြစ်ကြောင်း အထက်တွက်ကိန်းအရ သိရပြီ။ တစ်ရက်ရှိ နာရီပေါင်း ၆၀မှ ထိုနေ့နာရီ ၃၀ ကိုနှုတ်လိုက်သော ၃၀ ကြွင်းမည်။ ထိုနာရီသည်ကား ညဥ့်နာရီပင် ဖြစ်တော့၏။

ထို့ကြောင့် တန်ခူးလတွင် နေ့နာရီ ၃၀၊ ညနာရီ ၃၀ ရှိသည်ဟု သိရသည်။ ကျန်သည့်လများကိုလည်း ထိုအတိုင်းတွက်ယူ နိုင်သည်။ ရှေးမြန်မာဘုရင် မင်းမြတ်တို့ လက်ထက်တော်တွင် တစ်ရက်လျှင် ပဟိုရ်စည် ၈-ကြိမ် တီးသည်။ နေ့ ၄-ကြိမ်၊ ည၄-ကြိမ် ဖြစ်၏။

တစ်ရက်အတွင်း ပဟိုရ်စည်တီးပုံမှာ ဤသို့တည်း။ နေ့အတွက်မှာ ဤသို့ဖြစ်၏။ နေ့တာနှင့် ညတာ ညီမျှသောတန်ခူးလတွင် နံနက်နေထွက်သည့် အချိန်ကစ၍ ရေ-နာရီတစ်နာရီလျှင် မောင်းတစ်ချက်၊ ၂-နာရီလျှင် မောင်း၂-ချက် အစဉ်အတိုင်းတီးသွားပြီး လျှင် ၇-မောင်းကျော် ၇-နာရီ ၂-ပါဒ်၊ သို့မဟုတ် ၇-နာရီခွဲ ရှိသောအခါ တလှည့်စီအားဖြင့် ခေါင်းလောင်းသံ ၁၁-ချက်၊ စည်သံ ၁၁-ချက် တီးရလေသည်။ ဤကဲ့သို့ ခေါင်းလောင်းသံနှင့် စည် ၁၁-ချက်စီ တီးသည်ကို နေ့တစ်ချက်တီးဟု ခေါ်လေသည်။ ထိုတစ်ချက်တီး အချိန်သည် စက်နာရီ နံနက်၉-နာရီနှင့် ညီမျှ၏။

ယင်းသို့ တစ်ချက်တီးပြီးနောက် ရေ-နာရီ တစ်နာရီလျှင် မောင်းတစ်ချက် တီးပြန်၏။ ထိုအချိန်ကို တစ်ချက်တီးကျော် တစ်နာရီဟု မခေါ်ဘဲ တစ်ချက်တီးကျော် တစ်မောင်းဟူ၍သာ မောင်းသံကို အစွဲပြု၍ ခေါ်လေ့ရှိကြသည်။

အထက်တွင် တင်ပြခဲ့သည့်အတိုင်းပင် ၇-နာရီနှင့် ၂-ပါဒ်ရှိလာပြန်သောအခါ ခေါင်းလောင်းနှင့် စည် ၂၂ ချက်စီ တီးရပြန်လေသည်။ ယင်းကို ၂-ချက်တီး အချိန်ဟု ခေါ်လေသည်။ ထို ၂-ချက်တီး အချိန်သည် စက်နာရီမွန်းတည့် ၁၂-နာရီနှင့် ညီမျှသည်။ ထို့နောက် ၇-နာရီ ၂-ပါဒ် ရှိလာပြန်သောအခါ ခေါင်းလောင်းနှင့် စည် ၃၃-ချက်စီ တီးရပြန်သည်။ ယင်းကို ၃-ချက်တီး အချိန်ဟု ခေါ်လေသည်။ ထို ၃-ချက်တီး အချိန်သည် စက်နာရီ ညနေ ၃-နာရီနှင့် ညီမျှလေသည်။

ထို့နောက် ၇ နာရီ ၂ ပါဒ် ရှိလာပြန်သောအခါ ခေါင်းလောင်းနှင့်စည် ၄၄ ချက်စီ တီးရပြန်၏။ ယင်းကို ၄ ချက်တီး အချိန်ဟု ခေါ်လေသည်။ ထို ၄ ချက်တီး အချိန်သည် နေဝင်ချိန်ဖြစ်၍ စက်နာရီ ၆ နာရီနှင့် ညီမျှလေသည်။

ညအတွက် ပဟိုရ်စည် ၄ ကြိမ်တီးပုံမှာလည်း အထက်ပါ နေ့အတွက် ပဟိုရ်စည် တီးပုံနည်း အတိုင်းပင် ဖြစ်လေသည်။ ပဟိုရ်စည် တီးပုံတီးနည်း အကျဉ်းချုပ်မှာ ဤသို့တည်း။

နေ့တာ-ညတာတို့ တိုသည်ဖြစ်စေ၊ ရှည်သည်ဖြစ်စေ၊ နေ့နှင့်ည နာရီတို့ကို ၄-ပိုင်းစီပိုင်း၍ တစ်ပိုင်းအရှိတွင် တပဟိုရ် တီးမြဲဖြစ်၍ နေ့တာဖြစ်စေ၊ ညတာဖြစ်စေ အတိုဆုံးအခါမှာ ၆-နာရီ၊ သို့မဟုတ် ၆-မောင်းတွင် တစ်ပဟိုရ်တီးရသည်။ အရှည်ဆုံးအခါမှာ ၉-နာရီ၊ သို့မဟုတ် ၉-မောင်းတွင် တစ်ပဟိုရ် တီးရလေသည်။

ယင်းကဲ့သို့ နေ့တာညတာ အတိုအရှည်လိုက်၍ တီးရသော ပဟိုရ်ဖြစ်သောကြောင့် မည်သည့်လ၊ မည်သည့်အခါမဆို နေထွက်နှင့် နံနက် ၄-ချက်တီး၊ နေဝင်နှင့် ည ၄-ချက်တီး၊ မွန်းတည့်နှင့် ၂-ချက်တီး၊ သန်းခေါင်နှင့် ၂-ချက်တီး အချိန်တို့သည် အမြဲ ညီညွတ်တိုက်ဆိုင်မိ ကြလေသည်။

ထိုရေ-နာရီဖြင့် တီးအပ်သော ပဟိုရ်သည် နေထွက်၊ မွန်းတည့်၊ နေဝင်၊ သန်းခေါင်ချိန်တို့နှင့် အလွန်ကိုက်ညီသော်လည်း ယင်းရေ-နာရီကို အသုံးပြုရာတွင် အမြဲမပြတ် ကြည့်ရှုစောင့်ရှောက် နေရသောကြောင့် ဘုရင်မင်းမြတ်မှ တပါးအခြားသူတို့ အသုံးပြုနိုင်ကြမည် မဟုတ်ပေ။ ထို့ကြောင့် ပဟိုရ်စည်သံကို မကြားရသောအရပ်၊ သို့မဟုတ်-မြို့တော်နှင့် ဝေးကွားသော အရပ်တို့တွင် နေထိုင်ကြသော သူတို့သည် အချိန်ကိုမှန်းဆ၍သာ မှတ်သားကြရလေသည်။

နေ့အခါဖြစ်လျှင် နေထွက်တပြူ အချိန်၊ နေထန်းတဖျားခန့် အချိန်၊ ဆွမ်းခံချိန်၊ ဆွမ်းခံ ပြန်ချိန်၊ ဆွမ်းစားချိန်၊ နေမွန်း တည့်ချိန်၊ နေမွန်း တိမ်းချိန်၊ ညနေ စောင်းချိန်၊ စသည်ဖြင့် မှတ်သားကြရ၏။ ညအခါဖြစ်လျှင် နေဝင်ဖျိုးဖျ အချိန်၊ သူငယ်တိတ်ဆိတ် အချိန်၊ သက်ကြီးခေါင်းချ အချိန်၊ ညဦး ကြက်တွန်ချိန်၊ သန်းခေါင် ကြက်တွန်ချိန်၊ လင်းအားကြီး ကြက်ဦးတွန်ချိန် စသည်ဖြင့် မှတ်သား ကြရလေသည်။

ဤတွင် ရှေးမြန်မာမင်းတို့၏ ရေနာရီ ပြုလုပ်ပုံမှာ ရတနာအပြည့် စီချယ်ထားသော ရေအင်တုံထဲတွင် ရေအပြည့်ထည့်၍ ရေမျက်နှာပြင်ပေါ်တွင် အပေါက်ဖောက် ထားသော ကြေးဖလားတင်၍ ကြေးဖလား တစ်ခါမြုပ်လျှင် တစ်နာရီဟု သတ်မှတ်သည်။

ကြေးဖလားမှာ ကြေးနီအချိန် ၁၆ ကျပ်သားလေး၏။ အစောက် ၇ လက်သစ်၊ မျက်နှာ၀အကျယ် ကိုးလက်သစ် ရှိသည်။ ဖလားအောက်ခြေတွင် ဖောက်ထားသော အပေါက်၏ အကျယ်မှာ မိန်းမပျိုတစ်ဦး၏ ဆံခြည်မျှင် ၁၆ မျှင် ၀င်ရုံမျှဖြစ်သည်။

ဖလား တစ်ခါနစ်လျှင် ငွေမောင်း တစ်ခါတီးသည်။ ဤသည်ကိုရည်၍ တစ်နာရီ တစ်မောင်းဟုခေါ်သည်။ ပဟိုရ်စည်တီးသည်မှာ နေ့ ၄ ကြိမ်၊ ည ၄ ကြိမ်ဖြစ်သည်။ ဤသည်ကို စက်နာရီနှင့် ယှဉ်ကြည့်လျှင် အောက်ပါ အတိုင်းရသည်။

စက်နာရီ မြန်မာနာရီပဟိုရ် နံနက် ၉ နာရီ ၇ နာရီ ၂ ပါဒ် နေ့ပဟိုရ် ၁ချက်တီး မွန်းတည့် ၁၂နာရီ ၁၅နာရီ နေ့ပဟိုရ် ၂ချက်တီး ညနေ ၃နာရီ ၂၂နာရီ ၂ပါဒ် နေ့ပဟိုရ် ၃ချက်တီး နေ၀င်ချိန် ၆နာရီ နေ့နာရီ ၃၀ နေ့ပဟိုရ် ၄ချက်တီး ည ၉ နာရီ ၇ နာရီ ၂ ပါဒ် ညပဟိုရ် ၁ချက်တီး သန်းခေါင် ၁၂နာရီ ၁၅နာရီ ညပဟိုရ် ၂ချက်တီး သန်းခေါင်ကျော် ၃နာရီ ၂၂နာရီ ၂ပါဒ် ညပဟိုရ် ၃ ချက်တီး နေထွက်ချိန် ၆နာရီ ညနာရီ ၃၀ ညပဟိုရ် ၄ ချက်တီး။

ပတ်၊ သံ၊ တာ၊ ရှည်၊ တီး၊ သံ၊ မြည်-လင်္ကာကို ဇယားဖြင့် ဖော်ပြရလျှင် အောက်ပါအတိုင်း ရမည်။

လတွက်နည်း နေ့နာရီ ညနာရီ။
တန်ခူးပတ် (၅+၁၀) x ၂ = ၃၀၃၀၃၀။
ကဆုန်သံ (၆+၁၀) x ၂ = ၃၂၃၂၂၈။
နယုန်တာ (၇+၁၀) x ၂ = ၃၄၃၄၂၆။
ဝါဆိုရှည် (၈+၁၀) x ၂ = ၃၆၃၆၂၄။
ဝါခေါင်တီး (၇+၁၀) x ၂ = ၃၄၃၄၂၆။
တော်သလင်းသံ (၆+၁၀) x ၂ = ၃၂၃၂၂၈။
သီတင်းကျွတ်မြည် (၅+၁၀) x ၂ = ၃၀၃၀၃၀။
တန်ဆောင်မုန်းလက် (၄+၁၀) x ၂ = ၂၈၂၈၃၂။
နတ်တော်ဆည် (၃+၁၀) x ၂ = ၂၆၂၆၃၄။
ပြာသိုကန် (၂+၁၀) x ၂ = ၂၄၂၄၃၆။
တပို့တွဲစာ (၃+၁၀) x ၂ = ၂၆၂၆၃၄။
တပေါင်းရေး (၄+၁၀) x ၂ = ၂၈၂၈၃၂။

မြန်မာက တစ်ရက်လျှင် နာရီ ၆၀ ရှိသည်။ စက်နာရီက တစ်ရက်လျှင် ၂၄ နာရီ ရှိသည်။ သို့အတွက် မြန်မာတစ်နာရီလျှင် စက်၂၄မိနစ် ရှိသည်။",
"imagelink":"https://i.pinimg.com/736x/7f/25/bf/7f25bf0ae77b5bbcecc734468ce5e2cb.jpg",
"openlink":"https://my.m.wikipedia.org/wiki/%E1%80%A1%E1%80%81%E1%80%BB%E1%80%AD%E1%80%94%E1%80%BA%E1%81%8A_%E1%80%99%E1%80%BC%E1%80%94%E1%80%BA%E1%80%99%E1%80%AC%E1%80%B7%E1%80%9B%E1%80%AD%E1%80%AF%E1%80%B8%E1%80%9B%E1%80%AC",
"notetext":"",
"videolink":""},
{
"title":"သက်ရှိသက်မဲ့ ခွဲကြည့်မယ်",
"subtitle":"အပေါင်း (+) အနှုတ် (-) နဲ့‌ ဥပမာ ပေးထားပါသည်။",
"sirname":"ဆရာကြီး ဇေယျသိဒ္ဓိ ဦးစိုးမင်း",
"book":"ဥဒါသိန်ကို သက်ရှိသက်မဲ့ ခွဲကြည့်မယ်။ ပထမ မှတ်ရမှာက ပါပသည် အနိဌ ဖြစ်တယ်။ မိန်းမသက်ရှိ။ ယောက်ျား သက်မဲ့။ သောမသည် ဣဌ။ ယောကျ်ား သက်ရှိ။ မိန်းမ သက်မဲ့။ ဥဒါသိန်မှာ တခါ ထပ်မှတ်ရမှာက အထက်က ပြောခဲ့သလို ပါပ အညမည ဥဒါသိန်၊ သောမ အညမည ဥဒါသိန်၊ ပဋိပက္ခ ဥဒါသိန်။ တစ်ခါ ပဋိပက္ခ ဥဒါသိန်မှာ သောမ ရှေ့သွား ပဋိပက္ခ ဥဒါသိန်၊ ပါပ ရှေ့သွား ဥဒါသိန် ဆိုပြီး ရှိပြန်တယ်။ ကောင်းပြီ။

ပါပ အညမည ဥဒါသိန်မှာ ၇၃၊ ၇၇၊ ၁၁၊ ၃၃၊ ၃၇၊ ပါပတွေချည်းပဲ ဖြစ်လို့ မ သက်ရှိ၊ ကျား သက်မဲ့၊ သောမ အညမည ဥဒါသိန်မှာ ၂၂၊ ၄၄၊ ၄၅၊ ၅၅၊ ၆၆၊ ၆၅၊ ၅၆၊ ၅၄၊ သောမ ချည်းပဲ ဖြစ်လို့ ကျား သက်ရှိ၊ မ သက်မဲ့၊ ပဋိပက္ခ ဥဒါသိန်မှာ ၁၂၊ ၂၁၊ ၀၂၊ ၂၀၊ ၃၄၊ ၄၃၊ ၁၂၊ ပါပက ရှေ့မှာနေလို့ မ သက်ရှိ၊ ကျား သက်မဲ့၊ ၂၁ သောမ ရှေ့ရှိလို့ ကျား သက်ရှိ၊ မ သက်မဲ့၊ ၀၂ ပါပ ရှေ့ရှိလို့ မ သက်ရှိ၊ ကျား သက်မဲ့၊ ၂၀ သောမ ရှေ့ရှိလို့ မ သက်မဲ့၊ ကျား သက်ရှိ၊ ၃၄ ပါပ ရှေ့သွားရှိလို့ မ သက်ရှိ၊ ကျား သက်မဲ့၊ ၄၃ သောမ ရှေ့သွားဖြစ်လို့ ကျား သက်ရှိ၊ မ သက်မဲ့၊ ဒီသဘောလေးတွေ သေချာမှတ်ပါ။

ဓာတ်ရန်ပြောင်းပြန် ဓာတ်မိတ်တု ကိုယ်တိုင်ပဲ သက်ရှိသက်မဲ့ လေ့ကျင့် ခွဲကြည့်ကြပါ။ အခု ဥဒါသိန် သဘောကို ပြမယ်။ ဥဒါသိန်မှာ အညမည ဥဒါသိန်နှင့် ပဋိပက္ခ ဥဒါသိန်ဆိုပြီး ရှိတယ်။ အညမည သဘောက သဘောတူ သင့်မြတ်တဲ့ သဘော။ ပဋိပက္ခ သဘောက ပေါင်းစပ်လို့မရ ဆန့်ကျင်ဘက် သဘော (ဆန်းကျင်နဲ့ ဆန့်ကျင်တာ မတူဘူးနော် သတိထား) အဟောပြုတဲ့ အခါမှာ ဒီသဘောကို ခြုံမိအောင် ဟောရမယ်။

ဆန်းကျင်တယ် ဆိုတာက ဂြိုဟ်တွေမှာ သမရိုးကျ သဘာဝအတိုင်း အလုပ်မလုပ်တာ။ ဆန့်ကျင်တာက လက်မခံတဲ့ သဘော။ မရောထွေးစေပါနဲ့။ ဥပမာ တနင်္ဂနွေက တိုင်ထိပ်မှာ ရှိတယ်။ ကိစ္ဆ ဂြိုဟ်ကပ်တယ်။ ကပ်ဂြိုဟ် ဆန်းကျင်တယ်။ တနင်္ဂနွေ တိုင်ထိပ် အကောင်းဖြစ်ပေမယ့် ဆန်းကျင် ဂြိုဟ်ကပ်လို့ အဝင်ဌာနပေမယ့် ဝင်တော့ဝင်မယ် အကောင်းမဝင်ဘူး။ ဒါဆန်းကျင် သဘောပဲ။

ဆန့်ကျင်တာက တနင်္ဂနွေ ဘယ်နေရာ နေနေ ရန်ဂြိုဟ်ကပ်ရင် ဆန့်ကျင်တယ် လက်မခံ ပျက်ပြားမယ် ရန်ပေါ်မယ် ဒီသဘောမှတ်ပါ။ အန္တော ၁၀ ဓာတ်မိတ် ဣဌပါပ။ ဒါကြောင့် အ တနင်္ဂနွေ ၁ မ သက်ရှိ၊ ကျား သက်မဲ့။ န္တောအံ လည်းအတူတူပဲ။ န္တော စနေ ၀ မ သက်ရှိ၊ ကျား သက်မဲ့။ ဂဗ္ဘေ ၂၅ ဓာတ်မိတ် ဣဌသောမ။ ဒါကြောင့် ဂ တနင်္လာ ၂ ကျား သက်ရှိ၊ မ သက်မဲ့။ ဗ္ဘေဂ ၅၂ လည်း အတူတူပဲ။ ဗ္ဘေ ကြာသပတေး ၅ ကျား သက်ရှိ၊ မ သက်မဲ့။ စရေ ၃၈ ဓာတ်မိတ် အနိဌပါပ။ ဒါကြောင့် စ အင်္ဂါ ၃ မ သက်ရှိ၊ ကျား သက်မဲ့။ ရေစ ၈၃ လည်း အတူတူပဲ။ ရေ ရာဟု ၈ မ သက်ရှိ၊ ကျား သက်မဲ့။ ဝံသေ ၄၆ ဓာတ်မိတ် သောမဣဌ။ ဝံ ဗုဒ္ဓဟူး ၄ ကျား သက်ရှိ၊ မ သက်မဲ့။ သေဝံ ၆၄ လည်းအတူတူပဲ။ သေ သောကြာ ၆ ကျား သက်ရှိ၊ မ သက်မဲ့။

ဦးဝေ ၁၄ ဓာတ်မိတ် ဣဌ (+)။ ဦး + ဝေ ၁ + ၄ အနိဌ + ဣဌ = အနိဌ (-)။ ၁ + ၂ အရ အနိဌ + ဣဌ = အနိဌ (-) + (+) = (-) သက်မဲ့။ ဒါကြောင့် ဦးဝေ ဦး တနင်္ဂနွေ ၁ က သက်မဲ့။ ဝေဦး ၄၁ ဓာတ်ရန်တု အနိဌ (-)။ ဝေ + ဦးဣဌ + အနိဌ = အနိဌ (-)။ ၁ + ၂ အရ အနိဌ + အနိဌ = ဣဌ။ (-) + (-) = (+) သက်ရှိ။ ဒါကြောင့် ဝေဦး ဝေဗုဒ္ဓဟူး ၄ သက်ရှိ။ စံကူး ၃၂ ဓာတ်ရန် အနိဌ (-)။ စံ + ကူးအနိဌ + ဣဌ = အနိဌ (-)။ ၁ + ၂ အရ အနိဌ + အနိဌ = ဣဌ။ (-) + (-) = (+) သက်ရှိ။ ဒါကြောင့် စံကူး စံအင်္ဂါ ၃ သက်ရှိ။ ကူးစံ ၂၃ ဓာတ်မိတ်တု ဣဌ (+)။ ကူး + စံဣဌ + အနိဌ = အနိဌ (-)။ ၁ + ၂ အရ ဣဌ + အနိဌ = အနိဌ။ (+) + (-) = (-) သက်မဲ့။ ဒါကြောင့် ကူးစံ ကူး၂ တနင်္လာ သက်မဲ့။ ရေဗူး ၈၅ ဓာတ်မိတ်တု ဣဌ (-)။ ရေ + ဗူး အနိဌ + ဣဌ = အနိဌ (-)။ ၁ နှင့် ၂အရ အနိဌ + ဣဌ = အနိဌ။ (-) + (+) = (-)။ ဒါကြောင့် ရေဗူး ရေရာဟု ၈ သက်မဲ့။ တောသူ ဓာတ်ရန် ၀၆ အနိဌ (-)။ တော ၀ပါပ အနိဌ (-)။ သူ ၆ သောမဣဌ (+) အနိဌ + ဣဌ = အနိဌ။ (-) + (+) = (-)။ ၁နှင့် ၂ တွဲရင် အနိဌ + အနိဌ = ဣဌ။ (-) + (-) = (+)။ တောသူ ၀၆ မှာ ၀ စနေသည် သက်ရှိ။

အတွင်းမိတ်ကို သက်ရှိသက်မဲ့ ခွဲမယ်။ သူ့ကို အိမ်ထောင် မိတ်လို့လည်း မှတ်ထားရမယ်။ အိမ်ထောင်ရေးကို ဟောပြောရာမှလည်း သူ့ကိုထည့်သွင်း သုံးသပ် ဟောပြောရတယ်။ ဦးသာ ၁၆ အတွင်းမိတ် ဣဌ (+)။ မိတ်တွဲဖြစ်လို့ ဣဌလို့မှတ် (+)။ ဦး ပါပအနိဌ (-) သာသောမ (+) တစ်လုံးခြင်း ခွဲတာနော်။ ဒါကြောင့် ပါပ + သောမအနိဌ + ဣဌ = အနိဌ။ (-) + (+) = (-) အနိဌပေါ့။ (၁)က ဣဌ (+) နှင့် (၂)က အနိဌ (-) ပြန်ချကြည့်ရင် (+) + (-) = (-)။ ဣဌ + အနိဌ = အနိဌ။ ဒါကြောင့် ဦးသာမှာ ဦး ၁နွေမှာ အနိဌဖြစ်လို့ တနင်္ဂနွေ ၁သည် သက်မဲ့ဖြစ်ပါတယ်။ ပြောင်းပြန် ပြန်ယူရင် သာဦး ၆၁ အတွင်းမိတ်ပျက်လို့ အပြင်ရန်တု လို့မှတ်။ ဒါကြောင့် အနိဌ (-) ဖြစ်သွားပြီ။ သာ သောမဣဌ (+) ဦး ပါပအနိဌ (-) သောမ + ပါပ။ ဣဌ + အနိဌ = အနိဌ။ (+) + (-)= (-)။ ၁ နှင့် ၂ကို ပြန်တွဲချရင် အနိဌ + အနိဌ = ဣဌ။ (-) + (-) = (-)။ ဒါကြောင့် သာဦး ၆၁ မှာ သောကြာ ၆ သည် သက်ရှိ ဖြစ်ပါတယ်။ ဒီလို ၃ ဆင့် ချကြည့်ရမယ်။ ဒါဆို အတွင်းမိတ် အပြင်ရန်တု သက်ရှိသက်မဲ့ ခွဲပုံရှင်းမယ်လို့ ဆရာထင်ပါတယ်။ ကျန်တာတွေ ကိုယ်တိုင် ချကြည့်ပါ။ မသိရင် မရှင်းရင် ဆရာကြီးကိုမေးပါ။

ကျန်တဲ့ အတွင်းရန်ဖြစ်တဲ့ ဓမ္မာ သောက အင်းဝ ရာဇာနှင့် အတွင်း ရန်ပျက် ပြောင်းပြန် အပြင်မိတ်တု ကိုလည်း ကိုယ်တိုင် ပြန်ချကြည့်ကြပါ။ ဆရာကြီး မပြတော့ပါဘူး။ ဓာတ်မိတ် ဓာတ်ရန် ပါပ အညမည ဥဒါသိန်၊ သောမ အညမညဥ ဒါသိန်၊ ပဋိပက္ခ ဥဒါသိန်တွေ ကျတော့ ဓာတ်ရန်တခုသာ။ အခုချပြတဲ့ အတိုင်း ချယူပြီး ခွဲရပေမယ့် ဓာတ်မိတ်နဲ့ ဥဒါသိန်မှာ ယောကျာ်း မိန်းမသဘောနဲ့ ယူပြီး သက်ရှိသက်မဲ့ ခွဲရပါတယ်။

ဆိုကြပါစို့ သောမသည် အမျိုးသား သက်ရှိ၊ အမျိုးသမီး သက်မဲ့ လို့မှတ်ယူရမည်။ ဓာတ်မိတ်ကိုခွဲရင် အန္တောပါပတွဲ အမျိုးသားမှာ သက်မဲ့၊ အမျိုးသ္မီးမှာ သက်ရှိဖြစ်တယ်။ ဂဗ္ဘေသောမတွဲ အမျိုးသား သက်ရှိ၊ အမျိုးသ္မီး သက်မဲ့။ ဒီလိုပဲ စရေပါပတွဲ အမျိုးသား သက်မဲ့၊ အမျိုးသ္မီး သက်ရှိပေါ့။ ဝံသေသောမတွဲ အမျိုးသား သက်ရှိ၊ အမျိုးသ္မီး သက်မဲ့ဖြစ်တယ်။ ပြောင်းပြန်လည်း ဒီသဘောပဲ ထွက်မယ်။ သူက ဓာတ်သဘော ကြောင့်ဆိုတာ မှတ်ရမယ်။ ဆန်းကျမ်းပဲ ဖြစ်စေ အင်္ဂဝိဇ္ဇာပဲ ဖြစ်စေ ဓာတ်သဘောယူဆပုံ သိပ်အရေးကြီးတာကို သိထားရမယ်။ အဟောပိုင်းမှာ ဓာတ်သဘောကို ဘယ်လို အသုံးချတယ်ဆိုတာ မြင်ရပါမယ်။

ဟောကွက် အတော်များများမှာ ဓာတ်သဘော အယူအဆက အဟောကို ပိုမို အသက်ဝင်စေတာ တွေ့လိမ့်မယ်။ ဒါကြောင့် သေချာလေ့လာ မှတ်သားရမယ်။

ပထဝီ (မြေဓာတ်)၊ တေဇော (မီးဓာတ်)၊ အာပေါ (ရေဓာတ်)၊ ဝါယော (လေဓာတ်)။ ပထဝီသဘော မာကြောခိုင်ခန့်မှုဆိုတာ တန်းသိ။ ပထဝီမှာပဲ အပျော့အမာ ၂ မျိုး ရှိတယ်လို့လည်း သိထားရမယ်။ တေဇောမှာလည်း ဒီလိုပဲ ၂ မျိုးရှိတယ်။ အရှိန်ရဲရဲ တောက်လောင်နေတဲ့ မီးနှင့် မတောက်ပဲ ရဲနေတဲ့မီးခဲ ဆိုပြီးရှိတယ်။ အာပေါမှာလည်း ကြည်လင်နေတဲ့ ရေရယ်၊ နောက်ကျိနေတဲ့ ရေရယ်ဆိုပြီး ၂ မျိုးရှိပြန်တယ်။ ဒီလိုပဲ ဝါယောလို့ခေါ်တဲ့ လေမှာလည်း လေပြေလေညှင်းနှင့် လေပြင်းမုန်တိုင်းဆိုပြီး ရှိနေတယ်။

ဒီသဘောတွေကို ခွဲခြားသိထားမှ အဟောမှာ ဥာဏ်ဖြန့်ကြက်နိုင်မယ်ကွယ့်  သေချာမှတ်ကြပါ။ သိတဲ့သူရှိသလို လုံးဝမှမသိတဲ့ သူတွေလည်း ရှိနိုင်လို့ ဆရာကြီး ချပြတာပါ။ လိုင်းပေါ်က ပြတာနဲ့ လက်တွေ့ဆရာနဲ့ သင်တာက မတူဘူး ဒါကြောင့်ပါ။ ဥဒါသိန်ကို ညနေအချိန်အားရင် ဆရာကြီး ဆက်ပြပေးပါမယ်။ ဒါပြီးရင် လူတိရိစ္ဆာန် သက်ရှိဖြစ်ပြီး လူဆိုရင် ယောက်ျားမိန်းမ အပျိုလူပျို တခုလပ် မုဆိုးဖို မုဆိုးမ စသဖြင့် ခွဲခြားပုံ၊ တိရိစ္ဆာန်ဆိုပါက ရေနေ လေနေ ကုန်းနေ စသဖြင့် ခွဲခြားတာ၊ အိမ်ရဲ့ အိမ်တွင်း အိမ်ပြင် မိသားစုအခြေအနေ ပိုင်းခြားတာ စသဖြင့် ပညာခန်းအပိုင်း သိသင့်တာလေးတွေကို ဆက်ပို့ချပြီးတာနဲ့ တိုင်ငါးပါအဟောကို တစ်တိုင်ခြင်းမှာ တစ်ဂြိုဟ်ခြင်း နေရာဌာန အလိုက်ကပ်ဂြိုဟ် သဘောနှင့် ဟောကွက် ဖေါ်တာကို စပြီးပို့ချပါမယ်။

ရှိပါတယ် အများဖြစ် တိုင်တွေတော့ ထူပြီးပြီ ဘာက စဟောရမှန်း မသိကြတာ ဟောပြီးပြန်တော့ ယတြာဘယ်လို ပေးရမှန်း မသိတာတွေ ရမ်းသမ်း ပေးနေကြတာတွေ တွေ့ရတယ်။ ကောင်းစေချင်လို့ ကြောင်ရုပ်ထိုးကာမှ ဆေးအတွက်လေး ဆိုသလို ယတြာအပေးမှားပြီး ကောင်းနေတဲ့ကံက ပိုဆိုးသွားရတာတွေ အများကြီးကြုံခဲ့ရတယ်။ ဒါကြောင့် ယတြာပိုင်းက ဆရာကြီး သံဟိတ အပိုင်းဆိုပြီး သီးခြားပို့ချပါမယ်။ တန်စီးတိုင်ထိပ်ကိုပဲ ကိုင်ပြီး ယတြာပေး နေကြတာတွေ တွေ့ရတယ်။ ခိုက်မှန်းမသိ ဘာမသိနဲ့ စွတ်မလုပ် စွတ်မပေးကြနဲ့ လို့ပဲပြောချင်တယ်။

ဒါကြောင့် အခုသက်ရှိ သက်မဲ့ခွဲခန်းမှာ ဓာတ်သဘောကို အကျယ်တဝင့်ရှင်းပြရတာ ဖြစ်တယ်။ သဘောက တို့တစ်တွေ ဥပမာကွယ် ဒါန်းလှဆိုတဲ့ အတွင်းမိတ်ကိုကြည့်။ ဒါန်းဆိုတာ စနေပါပ၊ လှဆိုတာ ဗုဒ္ဓဟူး သောမဣဌနဲ့ ပါပအနိဌ လာတွဲပြီးမိတ်လို့ ပြထားတယ်။ မီးခဲနဲ့ ရေဓာတ် မတူတာကို မိတ်လို့ ပေးထားပြန်တယ်။ သဘာဝမတူ အရာနှစ်ခုကို မိတ်လို့ပေးထားတာ ဘာကြောင့်လဲ။ အဲ့ဒါက ပညာပဲ အဲ့ဒီ သဘောတွေကို အဖြေရှာ သုံးသပ်ရမှာဖြစ်တယ်။

ဒါတွေကို အကျယ်တဝင့်ပြရင် ကပ္ပါဦးလက်ာရ ကျမ်းကို ပြန်ချရလိမ့်မယ်။ ကျယ်တယ်။ ရှေးပညာရှင်ကြီးတွေရဲ့ ဥာဏ်စူးရောက်ပုံက အရမ်းကို အံသြဘွယ်ရာပါ။ ဒါတွေကအစ နောက်ပိုင်း သံဟိတအပိုင်းမှာ ချပြပါမယ်။ တော်ရုံသိထားရုံနှင့် ဆန်းကျမ်းပညာကို ပို့ချလို့မရဘူး။ လေ့လာတဲ့သူ မျက်စေ့လည်သွားမယ်။ တဆင့်ခြင်း သွားရမယ်။ အားလုံး တတ်သိ ဟောပြောနိုင်ဖို့ ဆရာကြီး သိသမျှ မချွင်းမချန် ချပြပါမယ်။ ၇၀ နားကပ်နေတော့ ကိုယ်မသေခင် လိုချင်သူ အားလုံးရစေချင်တဲ့ စေတနာပါကွယ်။ တပည့်ဝါသနာရှင် အပေါင်း ကျန်းမာချမ်းသာပြီး ဆရာကြီးကဲ့သို့ ကျွမ်းကျင်တတ်မြောက် ဟောပြော နိုင်ကြပါစေကွယ်။

သက်ရှိသက်မဲ့ ဟောညွှန်းပုံလေးမှာ ပထမအလုပ်အကိုင်နှင့် ပြပြီး ဒုတိယအိမ်ရှိလူ။ လူမှာဘယ်သူ လှုပ်ရှားသလဲ။ အိမ်ထောင်ရန်ကို ကောက်ပြီး အိမ်ထောင်ဘက်ကို ကောက်သွားတာ မြင်မယ်ထင်ပါတယ်။ တစ်ခုပြောချင်တာက ဆရာကြီး ဟောကွက်တွေမှာ ကိုယ်က နက္ခတ္တဗေဒင်ကိုလည်း နှစ်ပေါင်းများစွာ ပုဏ္ဏားဟောနည်းတွေက နေစတင်လေ့လာပြီး KP အထိ လေ့လာသင်ယူ ဟောပြော သု‌တေသနပြုခဲ့တယ်။ ဒီလိုဆိုရင် တို့မြန်မာ့ ဆန်းကျမ်းပညာမှာ ဒီလိုရှိရမယ်ဆိုပြီး သုတေသန လုပ်ကြည့် ဟောကြည်ရာကနေ မှန်ကန်တာတွေ တွေ့လာရတယ်။ ဒါကြောင့် ဆရာကြီးဟောကွက်မှာ နက္ခတ္တဗေဒင် သုံးသပ် ဆင်ခြင်သလို သုံးသပ်ပုံတွေ ပါနေပါတယ်။ မဟာဘုတ်လည်း ဒီလိုပါပဲ။ နောက် ဟောကွက်တွေမှာ ဂြိုဟ်တစ်လုံးကနေ တစ်လုံးစီးဆင်း ဆက်သွယ်ဟောပြမှုတွေပါ ပြပေးပါမယ်။ အခု သက်ရှိသက်မဲ့ ခွဲတာလေးဆက်ကြမယ်။

ဦးညို အပြင်ရန် အနိဌ (-) ဦး ပါပအနိဌ (-) ညို ပါပအနိဌ (-)။ (-) + (-) = (+) အပြင်ရန် အနိဌ + ဦးညို အနိဌ။ အနိဌဣဌ ဒီတော့ အနိဌ + ဣဌ = အနိဌ (-) + (+) = (-) မ။ ဒါကြောင့် ဦးညို ဦး တနင်္ဂနွေ ၁ က သက်မဲ့ ဖြစ်ပါတယ်။

ညိုဦး အပြင်ရန်ပျက် အတွင်းမိတ်တု ဣဌ (+) ညို ပါပအနိဌ (-) ဦး ပါပအနိဌ (-) (-) + (-) = (+) ဣဌ ဒီတော့ ဣဌ + ဣဌ = ဣဌ (+) + (+) = (+)။ ဒါကြောင့် ညိုဦးမှာ ညို အင်္ဂါ ၃ သည် သက်ရှိ ဖြစ်ပါတယ်။

ကျန်တာလေးတွေ လုပ်ကြည့်ကြပါလား။ ဆရာကြီး မပြတော့ဘူး ရမှာပါ။ အတွင်းမိတ် အတွင်းရန် နောက်နေ့ပြမယ်။ ဒီနေ့တော့ ဒီလောက်ပါပဲ။ ကျန်းမာ ချမ်းသာ ကြပါစေကွယ်။ သက်မဲ့ကို ပြပြီးတော့ သက်ရှိ ဟောပုံလေး ပြပါမယ်။ မရှင်းရင် နားမလည်ရင်မေး။ ဟုတ်သလိုလို သိသလိုလိုမလုပ်နဲ့။

ဆန်းကျမ်းပညာက Astronomy နက္ခတ္တဗေဒ အဟောပညာလိုပဲ ထောင့်စုံ ရှုထောင့်အစုံ ကနေဂြိုဟ်တစ်လုံးနှင့် တစ်လုံးဆက်သွယ်ပုံက အစ အနု စိတ်တယ်။ မြန်မာ့ပညာ စစ်စစ် ဖြစ်တယ် အထင်မသေးပါနဲ့။ ကြောက်ခမန်းလိလိ မှန်ကန်တဲ့ မြန့်မာပညာရပ်ဆိုတာ သိထား ရပါမယ်။",
"imagelink":"https://i.pinimg.com/736x/b4/dd/52/b4dd5247f192e41e339c5d7a57af2119.jpg",
"openlink":"",
"notetext":"",
"videolink":""},
{
"title":"နိဂုံးချုပ်",
"subtitle":"ရာဇဝင်နှင့် ချုပ်ပါမည်။",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"ဒီအယူတော် မင်္ဂလာပညာ စာတမ်းကို နိဂုံးချုပ်ကြစို့။ နိဂုံးချုပ်ဖို့ ဆိုရင်လည်း အယူတော် မင်္ဂလာဘွဲ့ရ အမတ်ပညာရှိ ဆားတောင်မြို့စား နေမျိုးလေခပျံချီ ဦးနိုး၏ အနိစ္စ ရောက်ပုံနဲ့ပဲ စခန်းသိမ်းမှ သဘာဝ ပိုကျမယ်လို့ ယူဆပါတယ်။

အယူတော် မင်္ဂလာဦးနိုး၏ အနိစ္စရောက်ပုံနှင့် စနည်း။

အယူတော် မင်္ဂလာ အမတ်ပညာရှိ ဦးနိုးသည် ဘုရင်မင်းမြတ်နှင့် အတူ အညာသီဟတော ဘုရားမှ ပြန်၍ အမရပူရ မြို့တော်သို့ ရောက်သောအခါမှာ အသည်းအသန် ဖျားလေတော့သည်။ နာမည်ကြီး ဘုရင့်လက်သုံးတော် သမားအကျော်တို့နှင့် ကုသသော်လည်း ရောဂါမှာ မသက်သာဘဲ တစ်နေ့ထက် တစ်နေ့ အခြေအနေဆိုးလာ၍ အာဟာရမဝင် မစားနိုင် မသောက်နိုင် ဖြစ်လာသည်။ သတိသမ္ပဇဉ် ဉာဏ်ယှဉ်သော ပုဂ္ဂိုလ်ဖြစ်သောကြောင့် သားမယား ဆွေမျိုး ပေါက်ဖော်တို့ကို ခေါ်၍ တရားဟော ပြလေသည်။

သတ္တလောက၌ ရှိကြကုန်သော သတ္တဝါအပေါင်းတို့၌ ရူပက္ခန္ဓာဟုဆိုသော ဤရုပ်တရားကြီးကို ရနေကြသည်။ ရူပက္ခန္ဓာ၌ ဘူတရုပ်လေးပါး အဓိကဖြစ်၍ အမှီရုပ် ၂၄ ပါးရှိသည်။ ဘူတရုပ် လေးပါးဖြစ်သော ပထဝီ၊ အာပေါ၊ တေဇော၊ ဝါယောဓာတ်တို့သည် တစ်ပါးပါး လွန်ကဲသော် ကျန်သုံးပါးပါ မညီမညွတ်၍ ဤရုပ်ကြီးသည် ပြောင်းလဲ ဖောက်ပြန်နေရသည်။ ရေသောက်မြစ် တစ်ပိုင်းခြောက်သော သစ်ပင်ကဲ့သို့ ရှင်သန်ရန် အလွန်ခဲယဉ်းလှပေသည်။

အခု ငါ့မှာလည်း သမားအကျော် ဆေးဆရာတော်များနဲ့ ကုစားသော်လည်း ဖောက်ပြန်နေသော ဓာတ်လေးပါးကြောင့် အစားမဝင်ဖြစ်ပြီး ကုစား၍ ရနိုင်တော့မည်မထင်ပါ။

သို့သော် လောက သင်္ကေတ၊ ဇာနာနကမ္မ၊ ပုဗ္ဗကရဏာမှာ တဘောင် စနည်းယူခြင်းတို့ သာလျှင် ရှိတော့သည်။ ထိုတဘောင် စနည်းတို့က မည်သို့ဆိုသည်ကို သိရှိရန် စနည်း တဘောင် ယူပေးကြရန် ပြောကြားလေသည်။

ထိုအခါ အယူတော် မင်္ဂလာ၏ ဖခင် ဦးရွှေညို၏ ညီ ဦးရွှေချိုသည် အမရပူရမြို့ အတွင်းရှိ ယိုးဒယားဈေး၊ တရုတ်တန်းတို့၌ စနည်း ကောက်ယူရာ၌ ဆူညံနေသောကြောင့် စနည်းမရဘဲ ဖြစ်နေသည်။ လူသံတိတ်သည့် ကလေးအိပ်ချိန်တွင် စနည်း ထပ်မံရှာဖွေရာ
၁။ သက်ကြီးရွယ်အို တစ်ယောက် ကမ္မဋ္ဌာန်းပွားနေသံမှာ (မရဏံ မေဓူဝံ ပရိဿတိ) ဟူ၍ဖြစ်သည်။
၂။ ပုဏ္ဏား ဗေဒင်ဆရာက တပည့်ကို သင်ကြားပေးနေသည့် အသံမှာ စန်း-ခမ်း-သုညကို သတိထား၍ တွက်ရမည် ဟူ၍ဖြစ်သည်။
၃။ မိခင်က ကလေးကို ချော့သိပ်သော အသံမှာ (နိုးပါနဲ့ကွယ်၊ သားငယ်ရွှေသွေး၊ မိခင်ကို ဒုက္ခပေးတယ်၊ အိပ်ပါမောင်ဒွေး) ဟူ၍ဖြစ်သည်။

ထိုစနည်းများကို အယူတော် မင်္ဂလာဦးနိုးအား ပြန်၍ ပြောပြရာ ဦးနိုးက သားမယား ဆွေမျိုးဉာတိ တို့ကို ပြောပြပုံမှာ

၃၁ ဘုံတွင် ကျင်လည်ရသော သတ္တဝါ မှန်သမျှသည် နေထွက်ခြင်းသည် နေဝင်ခြင်း အဆုံးရှိ သကဲ့သို့ လူ၊ နတ်၊ ဗြဟ္မာကို မဆိုထားနှင့် မြတ်စွာဘုရား သည်ပင်လျှင် ပရိနိဗ္ဗာန်ပြုရသည် ဖြစ်၍ သေခြင်းသာ အဆုံးရှိပေသည်။ ဤသဘောတရားအရ ငါသည်ဤရောဂါမှ ထမြောက်တော့မည် မဟုတ်ချေ။ မကြာမီ ဤခန္ဓာအကောင်ပုပ်ကို မသာလုပ်၍ မြှုပ်ကြတော့မည်။

ပထမ စနည်း။ ။ ပါဠိကို မြန်မာလိုပြန်လျှင်

မေ = ငါ့အား၊ မရဏံ = သေခြင်းသည်၊ ဓူဝံ = မြဲ၏။ မေ = ငါ့အား၊ ဇီဝိတံ= အသက်သည်၊ အဓူဝံ = မမြဲ။ ပရိဿတိ = သေလတ္တံ့၊

ဒုတိယ စနည်း။ ၎င်း စနည်း၏ အဓိပ္ပါယ်မှာ

(စန်း ခမ်း သုည သတိထားဆိုသည်မှာ ဗေဒင် စကားဖြစ်၍ ပျက်စီးတတ်ခြင်းကိုဆိုလိုသည်။ သုည၏ ဗေဒင်အလိုမှာ (တြင်းသုဉ်း၊ နဝင်းသုဉ်း၊ အာယုစန်းသုဉ်း၊ ဝါယောဓာတ်သုဉ်း) စသော စကားတို့ကိုဆိုသည်။

၎င်းစန်းခမ်းသုညကို ပါဠိပြု၍ မြန်မာလိုပြန်လျှင် စ အင်္ဂါသား မောင်နိုးသည် ခ ခဏေယေဝ ခဏခြင်း၌သာလျှင် သုည ဆိတ်သုဉ်းလတ္တံ့ (ဝါ) သေလတ္တံ့ဟု ဖြစ်သည်။

တတိယ စနည်း။ ။ မောင်ဒွေးဆိုရာ၌ စနေနံ ဒွေးနေရာတွင် နိုးကို နာမ်တူနည်းထည့်လျှင် မောင်ဒွေးနေရာတွင် မောင်နိုး ဖြစ်လာသည်။ အိပ်ပမောင်ဒွေးနေရာတွင် အိပ်ပမောင်နိုး ဖြစ်လာသည်။

နိုးပါနဲ့ကွယ်ဆိုခြင်းမှာ မနိုးသောအိပ်ခြင်းဖြင့် အိပ်ပါ ဝါ သေပါတော့ဟု အဓိပ္ပါယ်ရှိသည်။

ငါ့ဘဒွေး ယူဆောင်လာခဲ့သော စနည်းသုံး ပုဒ်လုံးတို့၏ တူညီသောအလိုအရ အမှန်စင်စစ် ငါသေရတော့မည်ပင် ဖြစ်သည်ဟု ပြောပြ လေသည်။ ငါမရှိသည့်နောက်၌ ကလေး၊ သဘင်သည်၊ သူရူးတို့ ပြောဆိုကြသော စကားသီချင်း အမူအရာများကို နိမိတ်၊ စနည်း၊ တဘောင်အဖြစ် ယူဆကြလေဟုလည်း မှာကြား ခဲ့လေသည်။ အယူတော် မင်္ဂလာ ဦးနိုးသည် ထိုရောဂါမှ မလွတ်မြောက်နိုင်တော့ဘဲ သက္ကရာဇ် ၁၁၈၁ ခု ကဆုန်လပြည့်ကျော် ၈ ရက် ညဉ့်သန်းခေါင်ကျော် တစ်ချက်တီး ၉ ရက်နေ့အဝင် မိုးသောက်ယံ၌ အသက် ၅၆ နှစ်၊ ၁၁ လ ၂၄ ရက်နေ့တွင် ဘုရားရဟန္တာတို့ပင် မလွန်ဆန်နိုင်သော သေခြင်းသဘော၊ မရဏသဘော၊ အနိစ္စသဘောသို့ ဝင်သွားရပေတော့သတည်း။

အနိစ္စဝတသင်္ခါရာ၊ ဥပါဒဝယမ္ပိနော၊
ဥပ္ပဇ္ဈတွာ နိရုဇ္ဈန္တိ၊ တေသံ ဝူပသမောသုခေါ။

အနိစ္စဝတသင်္ခါရာ။ ။ပြုပြင်စီရင်မှု ၊ သင်္ခါရဝတ္ထု အစုစုတို့သည် မမြဲကြကုန်၊
ဥပဒဝယမ္ပိနော။ ။ အဘယ်ကြောင့်ဆိုသော် ဖြစ်ပြီးပျက်ကြသော သဘောသာရှိခြင်းကြောင့် ဖြစ်သည်။
ဥပဇ္ဈတွာ နိရုဇ္ဈန္တိ။ ။ ထို့ကြောင့် အယူတော် မင်္ဂလာ နေမျိုးလေခပျံချီ ဆားတောင်မြို့စား ဦးနိုးဟု ဖြစ်ပေါ်လာပြီးနောက် သေဆုံးပျက်စီး ချုပ်ဆုံးရပေ၏။
တေသံ ဝူပသမောသုခေါ။
ထိုအပြုအပြင်ခံရသော ဝဋ်ဒုက္ခ ဖြစ်ပျက်တရားဆိုးတို့၏ အကြွင်းမရှိချုပ်ငြိမ်းရာ ဖြစ်ပျက်မရှိရာ၊

မဖြစ်မပျက်ရာ နိဗ္ဗာန်သည်သာလျှင် အချမ်းသာဆုံး ဖြစ်ပါပေသတည်း။

ဤတွင် ကိုယ်တွေ့ အယူတော် မင်္ဂလာမှတ်တမ်း ကို နိဋ္ဌိတံပါတော့သည်။

ပြီးပါပြီ။

သီရိပျံချီ ဦးဘသိန်း။",
"imagelink":"https://i.pinimg.com/736x/75/6b/a7/756ba707ccb1d55f69002d5cbd046dfe.jpg",
"videolink":"",
"notetext":"",
"openlink":""
},
{
"title":"ဂျီဩမေတြီနှင့် သုံးသပ်ပုံ",
"subtitle":"အလွယ်ဆုံး ဥပမာနဲ့တင်ပြပါမယ်",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"အလျားလိုက် မျဉ်းဖြောင့်တစ်ကြောင်းကို ဒေါင်လိုက်မျဉ်းဖြောင့် တစ်ကြောင်းက မည်သည့်နေရာ၊ မည်သည့်အချိုးနှင့် ဖြတ်ဖြတ် ပေါ်လာတဲ့ ထောင့်လေးထောင့်တွင် မျက်နှာချင်းဆိုင် ထောင့်တန်း သမတ်သတ် ထောင့်တို့ဟာ တူညီကြပါတယ်။

အထက်ပါ သဘောတရားအရ အလျားလိုက် မျဉ်းဖြောင့်ကြောင်းနှင့် တူသော (ပြဿနာ မျဉ်းဖြောင့်ကြောင်းကို အခြေခံထား၍) (အာရုံပြု၍၊ အဓိပတိ အာရုံပြု၍) နိမိတ်ရှာတယ်။ ထိုအာရုံအရ (သဟဇာတ အညမည = ဝိပ္ပယုတ္တ) သဘောတရားများအရ နိမိတ်စနည်း မျဉ်းဖြောင့်ကြောင်းဟာ ပြဿနာ မျဉ်းဖြောင့်ကြောင်းနှင့် တစ်နေရာတွင် ဖြတ်မိတာပဲ။ ဒီအခါမှာ ထောင့်လေးထောင့် ပေါင်းရပေမည်၊ ဖြစ်ရပေမည်။

နိမိတ် အကျိုးဖြစ်ရပ်ကို နိမိတ် အကြောင်းအရာနှင့်တကွ သိရှိပြီးဖြစ်ရာ ပင်ကိုအားဖြင့် မတူကြဘဲ သမသတ် ထောင့်တန်းများဖြစ်၍ (ဝိပ္ပယုတ္တ) ဖြစ်ကြသော်လည်း သဟဇာတ၊ အညမည ညီညွတ်ရာ သင့်မြတ်ရာတို့၌ အချင်ချင်း အထောက်အပံ့ ကျေးဇူးပြုကြသည့် သဘောတရားအရ နိမိတ် (အကြောင်းဖြစ်ရပ်) ၁ နှင့် ပြဿနာအကြောင်းဖြစ်ရပ် ၂တို့သည် တူညီသော သဘောရှိသည်။

ထိုသဘောကြောင့်ပင် နိမိတ်တို့၏ အကျိုးတရား အခြင်းအရာဖြစ်ရပ် အဖြေတို့သည် တစိုးတစိမျှ မကျန်ဘဲ အမေးပြဿနာ၏ အဖြေမှန်အဖြစ် တိကျစွာတူညီရမည်မှာ ဒိဋ္ဌဧကန် အမှန်ဖြစ်ပေတော့သည်။ အမှတ် ၅ သာဓကနှင့် ယှဉ်သော်
က။ အရူးကခုန်ခြင်းသည် နိမိတ် (နိမိတ်၏ အကြောင်းဖြစ်ရပ်)
ခ။ နိမိတ်အဖြေ (ရေကြီး၍ ရွာပျက်မည်ဟု ကောက်ယူခြင်းသည် (နိမိတ်၏ အကျိုးဖြစ်ရပ်)
ဂ။ အမေးပြဿနာက ရေကြီး၍ ရွာပျက်မပျက် (ပြဿနာ၏ အကြောင်းဖြစ်ရပ်)
ဃ။ ပြဿနာ၏အဖြေ = ရေကြီး၍ ရွာပျက်မည် (ပြဿနာ၏ အကျိုးဖြစ်ရပ်)

အမှတ်စဉ် က နှင့် ဂ၊ ခ နှင့် ဃ တို့တူညီကြသည်။ သာဓက ၆။ ၇။ ၈ ။ ၉ တို့တွင် အလားတူ ဖော်ပြထားသည်။

ရေဒီယိုပညာ၊ ရုပ်မြင်သံကြား ပညာတို့ဖြင့် ယှဉ်၍သုံးသပ်မှုကို မှတ်တမ်း ရှည်လျားသွားမည်စိုး၍ ထပ်မံ ဖော်ပြခြင်း မပြုလိုတော့ပါ။ ထိုကဲ့သို့ အဖြေထုတ်ယူရာ၌ လိုအပ်သောအခြေခံ ပညာရပ်များကိုလည်း လိုအပ်သလို ဖော်ပြပြောဆိုခဲ့ပေပြီ။

တိုက်ဆိုင်မှု မှန်သည်ဟု ခပ်ပေါ့ပေါ့ ပြောမည့်အစား အတိတ်၊ နိမိတ်၊ စနည်း၊ တဘောင်တို့သည် အယူတော် မင်္ဂလာပညာ တစ်ရပ်ဖြစ်သည်။ အမှန်ကို ဟောပြောနိုင်သော ပညာတစ်ရပ် ဖြစ်သည်ဟု ဆိုလို စေလိုရင်းဖြစ်သည်။ သို့သော် တိတိကျကျ ဖော်ထုတ်ခြင်း မပြုကြသည့်အတွက် တဖြည်းဖြည်း တိမ်မြုပ်ပျောက်ကွယ် လုခမန်း ဖြစ်နေသည်။ အကယ်၍ ဤပညာကို အစွမ်းကုန် တတ်မြောက်ထားသူ ပညာရှင်များရှိလျှင်လည်း ထိုပညာကို လျှို့ဝှက်ထားသူဟု ဆိုရပေမည်၊ လျှို့ဝှက်ထားထိုက်သော အကြောင်းများ ရှိနေသည်ကိုလည်း ကျွန်ုပ်ဝန်ခံပါသည်။

သို့ရာတွင် ကျွန်ုပ်အနေနှင့် လျှို့ဝှက်မထားပါ။ တတ်မြောက်ထားသူ ပညာရှင်တို့က မိမိတို့သိသည့်အတိုင်း ဖော်ထုတ်ပြသ ကြမည်ဆိုလျှင် အလွန်ပြည့်စုံ ပြောင်မြောက်လှသော ပညာတစ်ရပ်ဖြစ်လာပြီး အပြုသဘောဖြင့် အများအကျိုးရှိစေနိုင်မည်မှာ ယုံမှားဖွယ်မရှိပါ။

ကိုရွှေလှော်ရေ ဝေဖန်သုံးသပ်တဲ့ စခန်းကတော့ ဒီလောက်နဲ့ပဲ ရပ်လိုက်ကြစို့။ ခင်ဗျားတို့ ပြုစုစေချင်တယ်ဆိုတဲ့ အတိတ်၊ နိမိတ်၊ စနည်း၊ တဘောင်၊ ဘဝေါဆိုတဲ့ အယူတော်မင်္ဂလာ မှတ်တမ်းကတော့ ပြီးပါပြီ။ လေ့လာလိုက်စားဖို့နဲ့ ပညာအဆင့်အတန်း တိုးတက်မှုကတော့ ခင်ဗျားလို လူလတ်ပိုင်း ဉာဏ်စွမ်းရှိကြတဲ့ လေ့လာလိုက်စားသူ သုတေသီတို့ရဲ့ တာဝန်သာ ကျန်ပါတော့တယ်။ ကျုပ်အနေနဲ့ကတော့ သက်ကြီးရွယ်အို တစ်ယောက်လည်းဖြစ်လာပြီ၊ ကံမွဲဉာဏ်မွဲဖြစ်နေရပြီ။ အဖြစ်ကိုမကြည့်ပဲ အပျက်ကိုသာကြည့်နေတဲ့ (ဝိပဿနာ) နယ်ထဲကိုခြေစုံပစ် ဝင်ရောက်သွား ပြီးပြီ။

သဗ္ဗေသင်္ခါရ အနိစွာ၊ ယဒါ ပညာယ ပဿဒ္ဓိ၊
သဗ္ဗေသင်္ခါရ ဒုက္ခာ၊ ယဒါ ပညာယ ပဿဒ္ဓိ။
သဗ္ဗေဓမ္မာအနတ္တာ၊
ယဒါ ပညာယ အဿဒ္ဓိ ဆိုတဲ့ အားလုံးရုပ်နာမ်ခန္ဓာအပေါင်းတို့ဟာ အဟောင်းနဲ့ အသစ် ပြောင်းလည်းဖောက်ပြန်နေတာကို ဝိပဿနာပညာနှင့် အမြဲလိုရှုမှတ်နေပါပြီ။ အားလုံးသော ရုပ်နာမ်သင်္ခါရတို့သည် ပြောင်းလဲ ဖောက်ပြန်မှုကြောင့် ရုပ်နာမ်ခန္ဓာရခြင်းရဲ့ ဒုက္ခကိုလည်း ဝိပဿနာပညာနှင့် ဒုက္ခလို့ ရှုမှတ်နေပါပြီ။ အားလုံးသောရုပ်နာမ်တို့သည် ပြောင်းလဲဖောက်ပြန်မှု မျှသာရှိသော သဘောတရား၊ ထိုသဘောတရားတို့ကို မိမိမပိုင်၊ အစိုးမရ၊ ကိုယ့်အလိုသို့မလိုက်၊ အနှစ်အသားမရှိသည့် သဘောကိုလည်း ဝိပဿနာပညာနဲ့ ရှုမှတ်နေပါပြီ။

ထိုသို့ ရှုမှတ်မှုဖြင့် ရုပ်နာမ်တို့ကိုလည်း ငြီးငွေ့မှုဖြစ်ပြီ။ ငါမဟုတ်ဟုလည်း ပိုင်ပိုင်သိပြီ၊ ရုပ်နာမ်သင်္ခါရတို့ ချုပ်ဆုံး၍ ရုပ်နာမ်သင်္ခါရတို့ ဘယ်တော့မှမရမှ ငြိမ်းအေးပေမည်ဟုလည်း နိဗ္ဗာန်ကို (အဝေးက) မြင်ပြီး ရုပ်နာမ်သင်္ခါရတို့မှ လွတ်ငြိမ်းခြင်းကို အာရုံပြုပြီ။ လောကီဖြစ်သော လောကီဝိတက်များကို ဖြစ်စေသော အတိတ်၊ နိမိတ်၊ စနည်း၊ တဘောင်၊ ဘဝေါ အယူတော် မင်္ဂလာပညာရပ်များကိုလည်း စွန့်ပယ်ပစ်လိုက်ပြီ။

(ရုပ်နာမ်သင်္ခါရ) တို့ကို လွတ်မြောက်မှု ဖြစ်စေသော ဥပဓိလေးပါးတို့မှ လွတ်မြောက်ရန် ဖြစ်စေသော နိက္ခမ လွတ်မြောက်မှု၊ ဝိတက်နိက္ခမဝိစာရဟု ဆိုအပ်သော သတိပဋ္ဌာန် အကျင့်တရားနှင့် အတတ်နိုင်ဆုံး စွဲမြဲအောင်လည်းနေပြီ။ ရသမျှနှင့် တင်းတိမ်ရောင့်ရဲ၍ ဆန္ဒရာဂ ကိုလည်း စတင် ထိန်းသိမ်းထားပေပြီ၊ အတိတ် နိမိတ်ပညာနှင့် ကျွန်ုပ်ကား မျက်စိနှင့်နားလို နီးလျက်နှင့် ဝေးခဲ့ပေပြီ။ များစွာသော စစ်သည်တို့ ရှိသော သေမင်းကို ရင်ဆိုင်ရန် ဝိပဿနာလက်နက်ကို စွဲမြဲစွာကိုင်ဆောင်ထားလျက် ကျွန်ုပ် အသင့်ရှိနေပြီ။

ကိုရွှေလှော်။ ။ (ဝမ်းနည်းသော အသံနှင့်) “သာဓု၊ သာဓု၊ သာဓု ပါ ဆရာ။”",
"imagelink":"https://i.pinimg.com/736x/50/52/2d/50522d8bb967ea0a66eeb23de82a78bf.jpg",
"videolink":"",
"notetext":"",
"openlink":""
},
{
"title":"ပြန်လည်သုံးသပ် ဝေဖန်ခြင်း",
"subtitle":"နိမိတ်ပညာ တကယ်ရှိ မရှိ။",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"အတိတ် နိမိတ် ပညာအကြောင်းကို အနည်းအကျဉ်း ပြန်လည် သုံးသပ် ကြရအောင်ဗျာ။

လှော်။ ။“ကျွန်တော်ကတော့ ဆက်ပြီး နားထောင်နေ ချင်တာပဲ။ ဒါပေမယ့် ဆရာ့သဘောပါ။”

ကျွန်ုပ်။ ။ လူကြီးက ကလေးများကို ညအိပ်ရာဝင် ပုံပြင်ပြောပြပြီး သိပ်တဲ့ သဘောမျိုးတော့ မဖြစ်စေချင်ဘူးဗျာ၊ တစ်နည်း ပြောရရင် နားထောင်ကောင်းရုံ သဘောလောက်ဖြစ်နေရင် ကျုပ်ရည်ရွယ်ချက် မမြောက်တာပဲ။ ကျုပ်ရဲ့အာသီသက ဒီနိမိတ် စနည်းစတဲ့ အယူတော် မင်္ဂလာပညာပေါ်မှာ စိတ်ဝင်စား လာစေချင်တယ်။ ဘယ်လောက် မှန်ကန်မှုရှိတယ်ဆိုတာ လေ့လာလိုက်စား ကြည့်စေလိုတယ်။ စမ်းသပ်ကြည့်စေလိုတယ်။ အရသာရှိမရှိ စမ်းကြည့်စေချင်တယ်။ အဆင့်ဆင့်တက်ပြီး ပညာရဲ့တိုးတက်ရာ တိုးတက်ကြောင်း သုတေသန ရှာဖွေ စေချင်တယ်။ ပညာရှင်ဖြစ်လိုတဲ့ ပုဂ္ဂိုလ်ဟာ အကျင့်စာရိတ္တ ကောင်းရမယ်။ ဂုဏ်တော်ပုတီးကို အတတ်နိုင်ဆုံး စိပ်ရမယ်၊ အာနာပါန (ဝိပဿနာ ကမ္မဋ္ဌာန်း မဟုတ်စေဘဲ) သမထ ကမ္မဋ္ဌာန်းလုပ်ရင်လည်း အလွန်ကောင်းပါတယ်။ လေ့လာလိုက်စားကာစမှာ အမှားနဲ့အမှန်၊ အမှားကများမှာ သေချာတယ်။ ဒါဓမ္မတာပဲ။

ဝမ်းလျားထိုး သွားတတ်ဖို့ စကြိုးစားတဲ့ ၅ လသား ကလေးဟာ မှောက်လျက်ထားရာက ရှေ့တိုးသွားတတ်ဖို့ ယက်တာပဲ၊ ဒါပေမယ့် နောက်ကို ရောက်ရောက်သွားတာ ခင်ဗျားတို့ ကျုပ်တို့ အမြင်ပဲမဟုတ်လား။ ဒီကလေးဟာ သူ့သဘာဝအတိုင်း ဘယ်တော့မှ စိတ်ပျက် မသွားဘူးဗျ။ ရှေ့ရောက်သွားဖို့ ခြေကကန် လက်ကကုပ် ကြိုးစားနေတာပဲ၊ ဒီလိုကြိုးစားဖန် များတော့ ရှေ့ရောက်တော့တာပဲ။ ကျင်ကျင်လည်လည် ဖြစ်သွားလို့ မပင်ပန်းတော့ဘဲ အလိုရှိသလို ဖြစ်တော့တာပဲ၊

လေးဘက်သွား ဖို့ကိုလည်း ဒီလိုပဲကျင့်ရတာပဲ။ မတ်တပ်ရပ်ဖို့ အသွားတတ်ဖို့ ကျတော့လည်း ထလိုက်၊ လဲလိုက်၊ ထလိုက်၊ မတ်တပ်ရပ်နိုင်အောင် ကိုယ့်ကိုကိုယ် ထိန်းထားလိုက်၊ ခြေစမ်းလိုက်နဲ့ ကျင့်နေရတာပဲ။ နောက်တော့ ထနိုင် သွားတော့တာပဲ။ လဲမှာကြောက်လို့ ထပြီး အသွားမကျင့် စေချင်ရင်တော့ ဒီကလေးဟာ ချည့်သွားတော့မှာပဲ။

အသွားတတ်ချင်တဲ့ ကလေးဟာ တဗုန်းဗုန်း ထပ်ခါထပ်ခါလဲရင် ဂရုမစိုက်ဘူး၊ လဲလို့နာတာကိုလည်း အရေးမထားဘူး။ သူအသွား တတ်ဖို့ကိုပဲ ကြိုးစားနေတယ်။ ကြိုးစားလို့ အသွားတတ်တဲ့အခါ သူဘယ်လောက် ဝမ်းသာမယ်ဆိုတာ သူပဲ အသိဆုံးပဲ၊ ဘေးကကြည့်နေတဲ့ မိဘတွေကလည်း ကောင်းကောင်း သွားတတ်တာမြင်တော့ ဝမ်းမြောက်ကြတာပဲ။

ဒီဥပမာအတိုင်းပဲ၊ ကျုပ် အတိတ်နိမိတ်တွေကို လေ့လာလိုက်စားကာစမှာ အမှားက များတာပဲ။ သင်ပြမယ့် ဆရာလည်းမရှိ။ အထောက်အထား ပြုစရာဆိုလည်း အယူတော် မင်္ဂလာကျမ်း တစ်အုပ်တည်းပဲရှိတယ်။ စိတ်မပျက်ပဲ စိတ်ဓာတ်ကြံ့ကြံ့ ခိုင်ခိုင်ထားပြီး လေ့ကျင့်တော့ မူလပထမတော့ ၁၀ ချက်မှာ ၁ ချက်မှန်၊ နောက် ၃ ချက်မှန်၊ နောက်တော့ အနည်းဆုံး ၇ ချက်လောက် မှန်အောင် တွေးခေါ်နိုင်ပြီလို့ ယူဆ ယုံကြည်လာတယ်။ လက်တွေ့တွေက များလာတာကိုးဗျ။

ဘာဖြစ်လို့ မှန်ရသလဲ။ ပညာလို့မဆိုဘဲ တိုက်ဆိုင်မှုကြောင့်သာလို့ သဘောထားရင် ဒီနေရာမှာ ရပ်တန့်သွားတော့တာပဲ။ ပညာရှင်သန်စေတဲ့ အကြောင်းကို သတ်ပစ် လိုက်တော့တာပဲ။

တိုက်ဆိုင်မှုကြောင့် ဖြစ်တယ်ဆိုရင် တစ်ခါတစ်ရံသာ ဖြစ်သင့်တယ်။ အမေး ၁ဝ ချက်မှာ ၇ ချက်လောက် ဘာကြောင့် တိုက်ဆိုင်ရပါသလဲ။ တိုက်ဆိုင်မှု ဖြစ်ပေါ်စေသော သဘောတရာများ၊ နည်းများ၊ ဥပဒေသများ၊ တွေးခေါ်ပုံများ၊ တွေးခေါ်နည်းများ ရှိပါသေးသလား။ အဲသလို တွေးတောလိုက်ရင် ပညာရကြောင်း အကြောင်းရှာလို့ အစပေါ်တဲ့ဉာဏ်ကို ရတော့တာပဲ။ ပညာဆိုတာ မရှာဖွေပဲ၊ မကျင့်ကြံပဲ၊ အားမထုတ် မလေ့လာပဲ အလိုအလျောက် ပေါ်တာမျိုးမဟုတ်ပါဘူး။

လှော်။ ။“ဟုတ်ပေတယ်။ ဆရာပြောသလို စဉ်းစားဖို့တော့ အမှန်ကောင်းတယ်။”

ကျွန်ုပ်။ ။ကျုပ်စဉ်းစားတာကတော့ တိုက်ဆိုင်အောင် ဘာလို့မှန်ရသလဲဆိုတာ အဖြေရှာဖို့ပါပဲ။ ခုခေတ်အသုံးအနှုန်းနဲ့ဆိုရင် ခေါင်းရှုပ်တဲ့ အလုပ်လို့ဆိုကြမှာပဲ။ အပိုအလုပ်တွေ လျှောက်လုပ်တယ်လို့ ပြောရင်လဲ ပြောကြမှာပဲ။ လူတစ်ကိုယ် ဝါသနာ တစ်မျိုးပေါ့ဗျာ။ အဖြေကို ကျုပ်က ဟိုလိုရှာတယ်၊ ဒီလိုရှာတယ်။ နည်းအမျိုးမျိုးနဲ့ ကျုပ်ဉာဏ်မှီသလောက် ကျုပ်ထိုးထွင်း နိုင်သလောက် ကြိုးစားပမ်းစားရှာတယ်။ တိတိကျကျ အဖြေရှာလို့ တွေ့ပြီရယ်လို့တော့ ကျုပ်ဝန်မခံ နိုင်သေးဘူး၊ ဝန်မခံလိုသေးဘူး ဆိုပေမယ့် ယုံကြည်ချက်တော့ ရထားပြီ။ ခင်ဗျား ပဋ္ဌာန်း တရားတော်ကြီးကို ကြားဖူး သလား။

လှော်။ ။“ကြားဖူးပါတယ်။ ဒါပေမယ့် ကျွန်တော် မသိဘူး”

ကျွန်ုပ်။ ။ မသိဘူးဆိုတာ ဟုတ်ပေမှာပဲ၊ အဘိဓမ္မာ (ခက်ခဲနက်နဲသော တရား) ကျမ်းကို ဘုရားဟောခဲ့တယ်။ ဒီအထဲမှာ အမှတ် ၇ နောက်ဆုံးကျမ်း ပဋ္ဌာန်း ဒေသနာတော်ကြီးဟာ အလွန်လေးနက်ခက်ခဲ သိမ်မွေ့ပြီး အလွန်တရာလည်း ပြည့်စုံလှတယ်။

နိမိတ် စနည်းတို့ ရှိမရှိ၊ ဖြစ်နိုင် မဖြစ်နိုင်ကို ပဋ္ဌာန်း အဘိဓမ္မာ ဒေသနာနှင့် စစ်ဆေး ကြည့်ရှုခြင်း။

ကျုပ်တို့ရဲ့ မြတ်စွာဘုရားဟာ သူပိုင် သဗ္ဗညုတ ဉာဏ်တော်က ကြီးကျယ်လွန်းလှတဲ့အတွက် ရှေးဦး အဘိဓမ္မာ ၆ ကျမ်းမှာ ဉာဏ်တော်က သာနေတယ်။ ပဋ္ဌာန်း အဘိဓမ္မာ ကျတော့မှ ဉာဏ်တော်ကြီးသလောက် ချဲ့ထွ င်သုံးသပ်နိုင်တယ်။ ဉာဏ်ဝင်စားလောက်တယ်။ ဉာဏ်တော်ဟာ အလွန်ထက်မြတ် စင်ကြယ် လွန်းလှတဲ့အတွက် ကိုယ်တော်မြတ်၏ ကိုယ်တော်မှ ရောင်ခြည်တွေ ကွန့်မြူး ပေါ်ထွက်ခဲ့တယ်။

၂၄ ပစ္စည်းလို့ အများအားဖြင့် သိကြပြီး ဒီပါဠိတော်ကို ဘေးရန်ကင်းတယ်လို့ ယုံကြည်ပြီး ရွတ်ဆိုကြတယ်။ ဘေးရန်ကင်းတာလည်း မှန်တယ်။ ဒါပေမယ့် တရားတော်ကိုသိပြီး သိတဲ့အတိုင်း နှလုံးသွင်းပြီး ကျင့်ကြံအားထုတ်မှု ပြုမှသာ ဘုရားအလိုတော်ကျပါတယ်။ ဒီပဋ္ဌာန်းကျမ်းမှာ ဟေတုပစ္စယောတဲ့။ အကြောင်းက အထောက်အပံ့ ပြုတယ်လို့ပြောတယ်။ အကြောင်းကြောင့် အကျိုးဖြစ်တယ်လို့ ဆိုတာပါ။ (Cause and Effect) ပေါ့ဗျာ။

ဘယ်အကြောင်းတွေလဲ။

၁။ လောဘအကြောင်း = အလိုရမ္မက် တပ်မက်စွဲလမ်းမှုအကြောင်း၊
၂။ ဒေါသအကြောင်း = အလိုဆန္ဒတွေ မပြည့်စုံလို့ စိတ်မချမ်းမသာ မကြည်လို့ အမျက်ထွက်ရတဲ့အကြောင်း၊
၃။ မောဟအကြောင်း = အမှန်မသိ၊ အမှားကိုသိမြင်မှုအကြောင်း၊
၄။ အလောဘအကြောင်း = အလိုဆန္ဒ တပ်မက်စွဲလမ်းမှု မရှိတဲ့အကြောင်း၊
၅။ အဒေါသအကြောင်း = အလိုဆန္ဒစွဲလမ်းမှုမရှိလို့ အမျက်မရှိတဲ့အကြောင်း၊
၆။ အမောဟအကြောင်း = အမှန်သိမြင်မှုအကြောင်း၊

ဒီအကြောင်း ၆ မျိုးပဲ ရှိတယ်။ လောဘအကြောင်းဆိုရင် လောဘအကျိုးပဲ၊ ဒေါသအကြောင်းဆိုရင်လည်း ဒေါသအကျိုးက လာတော့မှာပဲ၊ ဒီလောဘအကြောင်း၊ ဒေါသအကြောင်းက မောဟအကြောင်း ကြောင့်ဖြစ်တာပဲ။ မောဟအကြောင်းဟာ တောက်လျှောက် ဦးစီးသွားတော့တာပဲ။ အကြောင်းတရား အကျိုးတရားဟာ ဒီ ၆ ပါးကလွဲပြီး မဖြစ်ပေါ်နိုင်ဘူး၊ လုပ်သမျှ ကိုင်သမျှက ကာယ တံခါးပေါက်၊ ပြောသမျှက ဝစီ တံခါးပေါက်၊ ကြံသမျှ စည်သမျှက စိတ်မနော တံခါးပေါက်။ ဒီအပေါက် ၃ ပေါက်ကနေပြီး သရုပ်ဖော်တာပါပဲ။

လှော်။ ။“မှန်လိုက်လေ ဆရာ။ နက်နက်နဲနဲ စဉ်းစားလေ တိတိကျကျ မှန်လေလေပါပဲ။ ချုပ်လိုက်တော့ ဒီ ၆ မျိုးပဲရှိတာပါပဲ။”

ကျွန်ုပ်။ ။ ဟေတုပစ္စယောဆိုတဲ့ အကြောင်းအကျိုးတွေ ဖြစ်ပေါ်စေတတ်တဲ့ အထောက်အပံ့ ပစ္စည်းတွေက ရှိသေးတယ်။

(အာရမ္မဏပစ္စယော) တဲ့ ၊ အာရုံရဲ့ အထောက်အပံ့ပဲ (မျက်စိ အာရုံ၊ နား အာရုံတွေပေါ့ဗျာ)
(အဓိပတိပစ္စယော)တဲ့ ၊ အာရုံပေါ်မှာ အထွတ်အထိပ်ရောက်လို့ ထောက်ပံ့ ဖြစ်ပေါ်တဲ့သဘော၊
(နိဿယပစ္စယော) တဲ့ ၊ မှီခိုအားထားတဲ့နည်းများ၊ ဆရာများရဲ့ အထောက်အပံ့၊
(ဥပနိဿယ ပစ္စယော) တဲ့ ၊ အားကြီးလှတဲ့ မှီခိုအားထားတဲ့ အထောက်အပံ့၊
(ကမ္မပစ္စယော - အနျန္တရပစ္စယော) ဘဝပေါင်းများစွာက ပြုခဲ့သော ကုသိုလ် အကုသိုလ်၏ အထောက်အပံ့၊
(သမ္ပယုတ္တပစ္စယော) မျိုးတူ အသွင်တူ ဝါဒတူတို့၏ အထောက်အပံ့၊
(ဝိပ္ပယုတ္တပစ္စယော) အမျိုးမတူ ယဉ်၍မရ၊ ဝါဒကွဲတို့၏ အထောက်အပံ့၊
(အတ္ထိပစ္စယော) ရှိတာတွေရဲ့ အထောက်အပံ့၊
(နတ္ထိပစ္စယော) မရှိတာတွေရဲ့ အထောက်အပံ့၊

(၂၄)မျိုးထဲက ဒီ ၁ဝ မျိုးလောက်ကို ခင်ဗျားနိမိတ်၊ စနည်း ပညာအကြောင်း ရိပ်မိသိရှိနိုင်ဖို့ တင်ပြလိုက်တာ။ ခင်ဗျား ဒီ ၁ဝ မျိုးလောက်ကို နက်နဲစွာစဉ်းစားမယ်ဆိုရင် အတိတ်၊ နိမိတ်၊ ပညာဟာ ရှိတယ်ဆိုတာ၊ ဖြစ်နိုင်တယ်ဆိုတာ ရိပ်မိနိုင်မှာပဲ။ ကျွန်ုပ်ကတော့ ဒီလောက်ပဲ ဖော်လိုက်ပါရစေတော့ဗျာ

လှော်။ ။“နေပါဦးဆရာ။ ရှိတာတွေက အထောက်အပံ့ ကျေးဇူးပြုတယ်။ မရှိတာတွေကလည်း အထောက်အပံ့ ကျေးဇူးပြုတယ်ဆိုတော့ မရှိမှ မရှိတာ၊ ဘယ်လိုကျေးဇူးပြုမှာတုန်း”

ကျွန်ုပ်။ ။ ရုတ်တရက်တော့ ဉာဏ်မမှီဘူးပေါ့ဗျာ။ ရှိတာက ကျေးဇူးပြုပုံကို ဥပမာပေးရရင် ခင်ဗျားနဲ့ ကျွန်တော်ဟာ အင်မတန် ရင်းနှီးကြတယ် မဟုတ်လား။ ကျုပ်သားက ပညာတန်လို့ ကျောင်းကထွက်လာတော့ ကျုပ်က ခင်ဗျားကို ကိုရွှေလှော်ရယ်။ ကျုပ်တို့မှာ ပင်စင်စားဆိုတော့ စားဝတ်နေရေးဟာ အခက်အခဲရှိပါတယ်။ ဒီတော့ ကျုပ်ကို ကူညီတဲ့အနေနဲ့ ကျုပ်သားလေးကို ခင်ဗျား အလုပ်တစ်ခုရှာပေးပါလို့ တောင်းပန်ရင် ခင်ဗျားက အတတ်နိုင်ဆုံး အကူအညီ အထောက်အပံ့ပေးမှာ ဧကန်ပါပဲ။

အဲဒီလို အကူအညီပေးတာဟာ ခင်ဗျားနဲ့ အလွန်ရင်းနှီးတဲ့ ဆရာသမား လည်းဖြစ်၊ မိတ်ဆွေလည်းဖြစ်တဲ့ အသက်ရှင်လျက်ရှိနေတဲ့ ကျုပ်ကြောင့်ပဲ မဟုတ်လားဗျာ။ အဲဒါ (အတ္ထိပစ္စယောပေါ့) (လောကီ)။

(နတ္ထိပစ္စယော) ကတော့ ကျုပ်သေပြီ။ ကျုပ်မိန်းမက အလားတူပဲ ခင်ဗျားကို တောင်းပန်ရင်လည်း မရှိတော့တဲ့ သေသွားတဲ့ တစ်ချိန်က အလွန်ရင်းနှီးခဲ့တဲ့ ကျုပ်မျက်နှာကို ပြေးမြင်ပြီး ခင်ဗျားတတ်နိုင်တဲ့ အကူအညီကို ပေးမှာပဲမဟုတ်လား၊ အဲဒါ မရှိတော့တဲ့ ကျုပ်က ကျေးဇူးပြုတာပဲ မဟုတ်လား (နတ္ထိပစ္စယော) ဆက်ပြီးပြောရတော့မှာပဲ။

(ဝိပ္ပယုတ္တပစ္စယော) တဲ့။ ဝါဒချင်းမတူ၊ အသွင်လည်းမတူ၊ ကိုယ်ကောင်းဖို့ ကိုယ်လုပ်ပေမယ့် ကိုယ့်သဘော ကိုယ်ဆောင်တဲ့ လုပ်ရပ်တွေက ကျေးဇူးပြုတယ်ဆိုတာက ဓနရှင်ဝါဒ တိုင်းပြည်တွေနဲ့ ဆိုရှယ်လစ်ဝါဒ တိုင်းပြည်တွေဟာ ကုန်ခြင်းဖလှယ် ရောင်းဝယ်နေကြတာကို ကြည့်ပါ။ ဝါဒခြင်းက မတူ၊ မတူတော့ တစ်တိုင်းပြည်က တစ်တိုင်းပြည်ရဲ့ ဝါဒကို အားပေးလိုလို့ ဒီလို ကုန်ခြင်းဖလှယ်နေတာ မဟုတ်ပါဘူး။ ကိုယ့်အကျိုးစီးပွားအတွက် ကိုယ်လုပ်နေတာပါ။ ဒါပေမယ့် သဘာဝအားဖြင့် အချင်းချင်း အထောက်အပံ့ပြုတဲ့ သဘောက အကြုံးဝင်နေတယ်။

ဓာတ်မြေဩဇာ ထည့်ရင် စပါးကောင်းတယ်။ အထွက်များတယ်။ ဓာတ်မြေဩဇာက စပါးမဟုတ်ဘူး၊ အသွင်မတူဘူး၊ သူ့သဘော သူဆောင်နေတာ။ ဒါပေမယ့် စပါးကောင်းဖို့ စပါးအထွက်တိုးဖို့ အားပေးတဲ့သဘောဖြစ်တယ်။

ကျုပ်တို့ အတိတ် နိမိတ်ပညာမှာလည်း ဒီသဘောတွေ များစွာအကြုံးဝင်နေတယ်။ ဘယ်လိုပါဝင် ပက်သက်နေပါသလဲ။ ၊ ကိုယ်လုပ်ကိုင်နေတဲ့ ကိုယ်လုပ်၊ ဖြစ်ရပ် (အကြောင်းတရား) ပေါ်မှာ (အကျိုးတရားဆိုတဲ့) အောင် မအောင်၊ ဖြစ် မဖြစ်ဆိုတဲ့ မေးခွန်းပြဿနာနဲ့ တွေ့နေတယ်။ ဒီတော့ နိမိတ် စနည်း ကောက်ယူတယ်၊ (အာရမ္မဏပစ္စယော) အာရုံအထောက်အပံ့ ယူတယ်။ ပြဿနာအမေးပေါ်မှာ (အဓိပတိပစ္စယော) တစ်အာရုံကို အဓိပတိဖြစ်အောင် ယူထားတယ်။

စနည်း သို့မဟုတ် နိမိတ်က ဖြစ်ရပ်တွေကို မြင်တယ်။ ဒီစနည်း သို့မဟုတ် နိမိတ်ကဖြစ်ရပ်ဟာ အမေးပြဿနာဖြစ်ရပ်နဲ့ ဖြစ်နေတဲ့ ပုဂ္ဂိလ်ချင်းကမတူဘူး၊ (ဝိပ္ပယုတ္တပစ္စယော) မတူပေမယ့် အထောက်အပံ့ ကျေးဇူးပြုတယ်။ စနည်းဖြစ်ရပ်၊ နိမိတ်ဖြစ်ရပ်က လွန်ခဲ့လို့ မရှိတော့ပေမယ့် နတ္တိပစ္စယောအရ အမေးပြဿနာရှင်ရဲ့ အနာဂတ်လို့ ခေါ်ဆိုရမယ့် ဖြစ်ရပ်ကို အထောက်အပံ့ ကျေးဇူးပြုတဲ့အနေနဲ့ ထပ်တူထပ်မျှ တူညီတဲ့ သဘောက ဖြစ်ပေါ်နေတယ်။ တစ်နည်းပြောရသော်

နိမိတ် သို့မဟုတ် စနည်းပါ ဖြစ်ရပ်များ ဖြစ်သူနှင့် အမေးပြဿနာရှင် ဖြစ်သူသည် တစ်ဦး တစ်ယောက်တည်း မဟုတ်သော်လည်း (ဝိပ္ပယုတ္တပစ္စယော) အရ အထောက်အပံ့ ကျေးဇူးပြုလျက် ရှိပါတော့တယ်။

ထို့ကြောင့် နိမိတ်စနည်း၌ ပါရှိလာသော အကြောင်း၊ ဖြစ်ရပ်နှင့် အမေးပြဿနာရှင်၏ သိထားပြီးသော အကြောင်းဖြစ်ရပ်တို့ကို ညှိနှိုင်း၍ နိမိတ်၊ စနည်းတွင် မပါရှိသော အကျိုးဖြစ်ရပ်အတိုင်း (သမ္ပယုတ္တပစ္စယော) အချင်းချင်း အထောက်အပံ့ ကျေးဇူးပြုသော သဘောအရ အမေးပြဿနာရှင်၏ သိလိုသော အောင် မအောင်၊ ဖြစ် မဖြစ်ကို တိကျမှန်ကန်စွာ ဟောကြားရခြင်းဖြစ်တယ်။

အဲဒါက အင်မတန်ကြီးကျယ် လေးနက် သိမ်မွေ့သော ဘုရားဟော ပဋ္ဌာန်း တရားတော် (လောကီ) ကိုယူ၍ အတိတ်၊ နိမိတ်၊ စနည်း၊ တဘောင်ပညာသည် ဖြစ်နိုင်ကြောင်းကို ဝေဖန်သုံး သပ်လိုက်ခြင်း ဖြစ်ပါတယ်။",
"imagelink":"https://i.pinimg.com/736x/76/49/b5/7649b54124a1945cc364e03a03ee6ccb.jpg",
"videolink":"",
"notetext":"",
"openlink":""
},
{
"title":"အထွေထွေ ပြန်လည်သုံးသပ်မှု",
"subtitle":"နိမိတ်ကောက်ရန် ပညာခန်း",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"ကိုရွှေလှော်ရေ ခင်ဗျားတို့ကို အယူတော် မင်္ဂလာပညာလို့ ပညတ်အပ်တဲ့ အတိတ်၊ နိမိတ်၊ စနည်း၊ တဘောင် ဘဝေါတို့ရဲ့ အဓိပ္ပါယ်များ၊ နိမိတ် စသည်တို့ကို တွေ့မြင်ရပုံ၊ ကောက်ယူပုံ၊ ဆောင်ပုံတို့ကို လည်းကောင်း၊ အဖြေရှာပုံ ရှာနည်းများကို လည်းကောင်း၊ လိုအပ်သော အခြခံပညာများကို လည်းကောင်း သက်ဆိုင်ရာ သာဓက စုစုပေါင်း (၁၈) ခုနဲ့ ထင်ရှားသိသာရန် တင်ပြခဲ့ ပြီးပါပြီ။

ဝါသနာရှင်များအတွက် ဗဟုသုတ ရရုံတင်မက နိမိတ်စနည်းများကို မိမိကိုယ်တိုင် အဖြေရှာရာ၌ အထောက်အကူပြုနိုင်ရန် (ဝါ) အဖြေရှာပုံ၊ နည်းများ အသုံးချပုံ၊ အတွေးအခေါ် ပြုပုံ ပြုနည်းများကို အမှီသဟဲ ပြုနိုင်ရန်ကိုလည်း သာဓက (၉) မျိုးဖြင့် ထပ်မံ၍လည်း ပြောပြခဲ့ ပြီးပါပြီ။ တစ်ခုသာ ကျန်ပါတော့တယ်။

နိမိတ်စနည်း ကောက်ယူတဲ့အခါများမှာ ကောက်ယူတဲ့ အရပ်ကို သိထားရန်ဖြစ်ပါတယ်။ ဒီလို သိဖို့က မနက် (၆) နာရီကနေ ညနေ (၆)နာရီ အထိ နေ့ ၁၂ နာရီ၊ ည ၁၂ နာရီ အချိန်များ၌ အချိန်ပိုင်းပုံကို သိမှဖြစ်ပါလိမ့်မယ်။

အတိုချုံး ရရင် သင်္ချာအားဖြင့် (၁- ၆ - ၄- ၂- ၇ - ၅ - ၃) ဆိုတဲ့ ဂဏန်းအစဉ်ကို ကျက်ထားပါ၊ ဗေဒင်အခေါ်နဲ့ ဆိုရင် (သူရဇ္ဇ၊ သောကြာ၊ ဗုဒ္ဓ၊ စန္ဒရော၊ သောရီ၊ ဂုရု၊ ဘောမ) လို့ခေါ်တယ်။ (အကျယ်သိလိုလျှင် အင်္ဂဝိဇ္ဇာကျမ်းမှာ ကြည့်ပါ)

နေ့ ၁၂ နာရီကို ၆ နာရီ က ၇း၃၀ နာရီထိ တစ်ချိန်၊ ၇း၃၀ နာရီကနေ ၉နာရီ ထိတစ်ချိန်၊ ၉ နာရီက ၁ဝး၃၀ ထိ တစ်ချိန်၊ ၁၀း၃၀ မှ ၁၂ နာရီထိ တစ်ချိန်၊ ၁၂နာရီက ၁း၃၀ ထိတစ်ချိန်၊ ၁း၃ဝ နာရီက ၃ နာရီထိ တစ်ချိန်၊ ၃နာရီက ၄း၃၀ ထိတစ်ချိန်၊ ၄း၃၀ နာရီက ၆နာရီထိ တစ်ချိန်လို့ နေ့ ၁၂နာရီ ကို အခါပိုင်း ခွဲလိုက်တယ်။ ညပိုင်း ၁၂ နာရီကို အလားတူပဲ ပိုင်းခွဲပေါ့ဗျာ။

တနင်္ဂနွေနေ့မှာ ၁ ဟာ ပထမ အခါပါပဲ၊ အခါ စပိုင်းအရ လည်းကောင်း၊ ခရားဇောက်တိုင်၊ အဓိပတိ၊ အညွန့်၊ အထွန်း၊ (မူလအချာ)၊ ဘင်္ဂ၊ အမြစ်၊ ပုတိ (၇)မျိုးနဲ့ ပြန်ချကြည့်ပါ။ တနင်္ဂနွေနေ့မှာ မူလအချာ ဂဏန်းစဉ်ဟာ အချိန် ၈ပိုင်းအရ ၁ - ၆ - ၄ - ၂ - ၇ - ၅ - ၃ဖြစ်ပါတယ်။ ခရားဇောက်တိုင်ရဲ့ အလယ်တည့်တည့်မှာ ထားရပါတယ်။ တနင်္ဂနွေနေ့ ပထမအခါဆိုရင် မူလ ၁။ အထွန်း ၆၊ ဘင်္ဂ ၄၊ အညွန့် ၂၊ အမြစ် ၇၊ အဓိပတိ ၅၊ ပုတိ ၃၊ အထက်တစ်ခု အောက်တစ်ခု ချသွားတာပဲ။ (အင်္ဂဝိဇ္ဇာ ပညာခန်းကို ကြည့်ပါ။)

အတိတ် စနည်း တဘောင် ကောက်ယူမည့်အခါ
မူလ အထွန်း အညွန့် အဓိပတိ ဖြစ်သောအရပ်များ၌ ကောက်ယူရမည်။ အောက်အရပ်များ ဖြစ်သော ဘင်္ဂ၊ အမြစ်၊ ပုတိ အရပ်များတွင် မကောက်ယူရန် အထူးသတိပြုရမည်။

အပြုသဘော နိမိတ်များမရဘဲ အပျက်နိမိတ် (ဝါ) မမှန်သောနိမိတ်၊ စနည်းတူများသာ ဖြစ်ပေလိမ့်မည်။ အခြားတစ်နည်းကား တိုက်ရိုက် နည်းအရ တိုက်ရိုက်အမည်ရှိရာ နေရာများတွင်လည်း ကောက်ယူနိုင်သည်။ ဥပမာ - အယူတော် မင်္ဂလာသည် ယိုးဒယားသို့ စစ်ချီသင့် မချီသင့်ကို ယိုးဒယားဈေးမှ စနည်း ရရှိသကဲ့သို့ပင်ဖြစ်သည်။ ဗိုလ်များ၏အရေးကို သိလိုလျှင် (ဗိုလ်တစ်ထောင် အရပ်တွင်) နိမိတ် စနည်းများကိုရှာနိင်သည်။ နာမ်တူနည်းအားဖြင့် အ အက္ခရာပါသူနှင့် ပက်သက်၍ ကမ္ဘာအေးဘုရားနှင့် ကမ္ဘာအေးအရပ် တွင်လည်း ရှာဖွေနိုင်သည်။ ဓာတ်တူ နာမ်တူနည်းအားဖြင့် ဓာတ်တူ နာမ်တူ လမ်းအရပ် သို့တွင်လည်း ဖြစ်နိုင်သည်။ မိမိဉာဏ်ကို လွှာ၍ သုံးရန်ဖြစ်သည်။

လှော်။ ။“အတော်ခက်လာပြီ ဆရာ။”

ကျွန်ုပ်။ ။ ဘယ်ဟာကို ပြောတာလဲ။ အရပ်ရွေးတာနဲ့ ပက်သက်ပြီးပြောတာလား၊ ခင်ဗျားက ဂဏန်းတွေ အများကြီး ချထားတာတွေ့လို့ ပြောတာလား။ အမှန်ကတော့ ဘာမှ မခက်ပါဘူး။

၁။ ခရားဇောက်တိုင်
၂။ နေ့ ခုနစ်နေ့
၃။ အခါရှစ်ပိုင်းနှင့်
၄။ ဂဏန်းစဉ် ၁ ၆ ၄ ၂ ၇ ၅ ၃ ခုနစ်လုံး၊ အဲဒီ ၄ မျိုးကို အသုံးချတာပဲ ဖြစ်တယ်။

ဥပမာ - တနင်္ဂနွေနေ့ နံနက် ၈ နာရီမှာ နိမိတ် ကောက်ချင်တယ်၊ ဘယ်အရပ်သွားရမလဲ၊

၁။ နံနက် ၈ နာရီဆိုတာ ဒု အခါဖြစ်တယ်။
၂။ တနင်္ဂနွေ ဆိုတဲ့ နေ့ဂဏန်းစဉ်ဟာ ၁ ၆ ၄ ၂ ၇ ၅ ၃ ဖြစ်တယ်။
၃။ ဒု အချိန်ဆိုတော့ မူလ၊ အချာ ဂဏန်းဟာ ၆ ဖြစ်တယ်လို့ ချက်ချင်း မသိဘူးလား။
၄။ ၆ ဂဏန်းကို အလယ်မှာထား၊ ၆ ပြီးတော့ ၄ ကို ၆ အပေါ်မှာထား နောက် ၂ ကို ၆ အောက်မှာထား။
၅။ ၂ ပြီး ၇ ကို ၄ အပေါ်မှာထား၊ ၇ ပြီး ၅ ကို ၂ အောက်မှာထား။
၆။ နောက် ၃ ကို ၇ အပေါ်ကထားလိုက်။ နောက် ၁ ကို ၅ အောက်က ထားရင် ခရားဇောက် ရတာပဲ။
၇။ ဒီတော့ ခင်ဗျား နိမိတ်ကောက်ရမယ့် အရပ်တွေဟာ ၃ အင်္ဂါ = အရှေ့တောင်၊ ၇ စနေ = အနောက်တောင်၊ ၄ ဗုဒ္ဓဟူး တောင်ဘက်နဲ့ ၆ သောကြာ = မြောက်အရပ်ဆိုတာ သိရတာပဲ။

အခု ခင်ဗျားက စတောင်မှ မစရသေးဘူး၊ အလေ့အကျင့် လုပ်ပါများရင် စိတ်တွက်နဲ့တောင် ရတော့တာပါပဲ၊ စာရွက်ပေါ်မှာ ရေးချဖို့တောင် မလို တော့ပါဘူးဗျာ။ ကဲ ကိုရွှေလှော်၊ အတိတ်၊ စနည်း၊ တဘောင်၊ ဘဝေါ၊ ပညာ၊ အယူတော် မင်္ဂလာနည်းနာ နိဿယတွေကို ကျွန်တော် ကိုယ်တွေ့ အတိုင်း ထိုးထွင်းခဲ့တဲ့ အတိုင်းလျော်စွာ ခင်ဗျားကို တင်ပြပြောဆို ခဲ့ပြီးပါပြီ။

အတိတ်၊ နိမိတ်၊ စနည်း၊ တဘောင်၊ ဘဝေါ တွေနဲ့ပက်သက်ပြီး ကျွန်တော် မှတ်တမ်းတင်ထားတဲ့ ဖြစ်ရပ် သာဓကတွေကို ဆက်ပြောလို့တော့ ကုန်နိုင်ဖွယ်ရာ မရှိပါဘူး၊ နားထောင် နိုင်တော့မယ်လည်း မဟုတ်ပါဘူး။ ငါးသိုင်းများတော့ ဟင်းဟုန်ဆိုတဲ့ စကားအတိုင်း အီသွားပြီး ငြီးငွေ့မှု ဖြစ်ပေါ်စေတတ်တဲ့ သဘောတရားကလဲ ရှိပါတယ်။

စနေနေ့အတွက် အခါ ၈ ပိုင်းကို ခင်ဗျားဟာ ခင်ဗျား ရေးချကြည့်ပါ။ နောက်မှ အခုကျုပ်ပြောတဲ့ အဖြေနဲ့ တိုက်ကြည့်ပေါ့ဗျာ။ အမှန်ကတော့ အထက်က ၆ ခု နမူနာပြတာကို သဘောပေါက်ရင် ခင်ဗျားအခက်အခဲ မရှိဘဲ မှန်ရမှာဘဲ။

၁။ အရှေ့မြောက် ၂။ အရှေ့ ၃။ အရှေ့တောင် ၄။ တောင် ၅။ အနောက် ၆။ မြောက် ၇။ အနောက်တောင် ၈။ အနောက်မြောက် စတာတွေ သိထားရင် ကောက်လို့ရပါပြီ။",
"imagelink":"https://i.pinimg.com/736x/52/48/46/524846a5cce47af068bdf132da750afd.jpg",
"videolink":"",
"notetext":"",
"openlink":""
},
{
"title":"နည်းမျိုးစုံနှင့် နိမိတ်။",
"subtitle":"ဆက်လက်တင်ပြတဲ့ အခန်း။",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"ဒီအခန်းဟာလည်း ကျန်းမာရေး၊ လူမှုရေး စတဲ့အရေး ကိစ္စအမျိုးမျိုးတွေနဲ့ ပက်သက်ပြီး ပေါ်ပေါက်လာတဲ့ နိမိတ်၊ စနည်း၊ တဘောင် များကို သတ်မှတ်ပေးထားတဲ့ ဖြေရှင်းနည်း (၅) နည်းနဲ့ ဆိုင်ရာဆိုင်ရာ ဖြေရှင်းပေးသွားပုံကို ဆက်လက်တင်ပြတဲ့ အခန်းပဲ ဖြစ်ပါတယ်။

ရေကြီးမည့် နိမိတ်။ ဘဝေါအဟော သာဓက (၅)။ လူမှုရေး။ ။ အချိန်ကာလကား အယူတော် မင်္ဂလာလောင်း မောင်နိုးသည် အကောက် စာရေးလေး ဘဝနှင့် ငါးရာဖျားရွာ သို့ရောက်သွားသော အခါဖြစ်ပါသည်။

ရပ်ရွာလူကြီးများနှင့် အာလာပ သလ္လာပ စကားများပြောဆို ကြပြီးနောက် အယူတော် မင်္ဂလာလောင်း မောင်နိုးက သတိပေးစကား ပြောကြားသည်မှာ လူကြီးမင်းတို့ရွာသည် နိမ့်ရှိုင်းသော နေရာဖြစ်သည်။ မိုးဦးလည်းကျပြီ၊ သို့သော် အချိန်က ရှိပေသေးသည်။ ၁၅ ရက်အတွင်း ဤနေရာကို စွန့်ပစ်၍ အခြားမြင့်ရာ အရပ်သို့ အမြန် ပြောင်းရွှေ့၍ နေရာသစ် ပြုစုပျိုးထောင် ကြရန်ဖြစ်သည်။ သို့မဟုတ်က လူကြီးမင်းတို့ ရွာသည် ၁၅ရက် ကျော်လွန်လျှင် ရေဘေးနှင့် ရင်ဆိုင်ရမည်ဖြစ်၍ ဒုက္ခကြီးစွာ ဖြစ်မည်ဟု ပြောဆို၍ ထိုနေရာမှ ပြောင်းရွှေ့ရန် တရစပ် တိုက်တွန်းလေသည်။

အချို့လည်း အယူတော် မင်္ဂလာလောင်း မောင်နိုး၏ အတိတ်၊ နိမိတ်ပညာ အရာ၌ ကျော်စောကိတ္တိရှိသည်ကို ယုံကြည်ပြီးဖြစ်၍ ပြောင်းရွှေ့ကြသည်။ အချို့ မယုံကြည် သူများကလည်း မပြောင်းမရွှေ့နေကြသည်။ အယူတော် မင်္ဂလာလောင်းသည် အဘယ်အတိတ် နိမိတ်ကို မြင်၍ ထိုသို့ ပြောင်းရွှေ့ရန် တိုက်တွန်းပါသနည်း။ နှိုးဆော်ပါသနည်း။

ရွာသူကြီး၊ ရွာခေါင်းနှင့် သက်ကြီးရွယ်အိုများကို ပြောပြသည်မှာ နိမိတ် (ဝါ) အကြောင်းဖြစ်ရပ်။ လူကြီးမင်းတို့ ရွာမှာ ကသည်းလူမျိုး ဇော်တမော် အမည်ရှိသော အရူး လက်ယာလက်တွင် ပျိုးစည်း၊ လက်ဝဲလက်တွင် ပြောင်းစည်းကို ကိုင်၍ ကခုန်နေသည်ကို လူကြီးမင်းတို့ အမြင်ပင် ဖြစ်ပါသည်။

ထိုနိမိတ်သည် တစ်ရွာလုံးနှင့် သက်ဆိုင်သဖြင့် ဘဝေါဟု ခေါ်ဆိုရမည် ဖြစ်သည်။ လောကသည် ဆန်းကြယ်သည်။ လောက၏ ဖြစ်မှုပျက်မှု တို့သည် အတိတ်၊ နိမိတ်၊ စနည်း၊ တဘောင်၊ ဘဝေါတို့နှင့် ဖြစ်ကြပျက်ကြသည်။ အတိတ်၊ နိမိတ်၊ စနည်း၊ တဘောင်၊ ဘဝေါ တို့ကိုဆောင်ယူ၍ ဟောပြောခြင်းမှာ ဒိဋ္ဌဧကန် မုချမှန်သည် ဟုပညာရှိများက ယုံကြည်ကြသည်။

ထိုဘဝေါ၏ သဘောတရား ဟောဆိုချက်မှာ နောက် ၁၅ ရက်ကြာသောအခါ အထက်အညာ အရပ်မှ မိုးဆက်တိုက် အားကြီးစွာ ရွာသွန်းမှုကြောင့် လူကြီးမင်းတို့၏ ငါးရာဖျား ရွာသည် ရေနစ်၍ ပျက်စီးရပေတော့မည်။ ယခု အချိန် ၁၅ ရက်ခန့် ရပေဦးမည်။ မြင့်သော နေရာသို့ အလျင်အမြန် ပြောင်းရွှေ့ကြ၍ အသစ်တစ်ဖန် ရွာသစ်ပြုစု ပျိုးထောင်ကြရန် အတင်းအကျပ် တိုက်တွန်းကြရန်လိုသည်။ သို့မဟုတ်ပါက ရေဘေး ဒုက္ခကြီးနှင့် ရင်ဆိုင်တွေ့ကြုံ ရပေတော့မည်ဟူ၍ ပင်ဖြစ်သည်။

အယူတော် မင်္ဂလာလောင်း စာရေးလေး မောင်နိုးသည် ကသည်း အရူးကခုန်နေသည်ကို မြင်ရုံမျှနှင့် အဘယ်ကြောင့် ရေကြီးမည်။ ရွာရေမြှုပ်မည်၊ ၁၅ ရက်သာလိုတော့သည်။ အလျင်အမြန် ပြောင်းကြပါ၊ ရွာသစ်နေရာသစ်ကို ပြုစုပျိုးထောင်ကြပါဟု မကြောက်မရွံ့၊ မတွန့်မဆုတ်၊ ရဲရဲရင့်ရင့် ဟောဆိုနိုင်ရပါသနည်း။

ထို ကသည်း အရူး ကခုန်ခြင်းမှ ဟောကြားချက်ကို မည်သို့ ဆက်စပ်၍ ရရှိပါသနည်း။

နိမိတ်၏ အဖြေ (ဝါ) နိမိတ်၏ အကျိုးဖြစ်ရပ်။

၁။ အရူးဆိုသည်မှာ ဇယားများအရ အိမ်ထောင်ပျက်ဓာတ် (ဦး-ဝေ) ဟုပင် ယူဆရမည်။ စာရေးသောအခါ (အရူး)ဟု ရကောက်ဖြင့် ရေးသော်လည်း အသံထွက်မှာ အယူး တနင်္ဂနွေ ဗုဒ္ဓဟူး ၁-၄ သာထွက်သည်။ ထို့ကြောင့် အပျက်ဓာတ် ဖြစ်သည်။ အရူးသည် ရွာက ဝိုင်းဝန်း ကြည့်လောက်အောင် ပျော်ရွှင်စွာ ကခုန်နေခြင်းသည် အိမ်ထောင်ပျက်ဓာတ် ကျက်စား မြူးထူး နေခြင်းကို ပြသနေသည့် သဘောကို ဖြစ်သည်။

၂။ လက်ဝဲဘက်တွင် (ပြောင်းစည်း) ကိုကိုင်၍ ကခြင်းမှာ (တစ်စွန်း တစ်စနည်း) တစည်းတလုံးတည်း ကခုန်၍ ပျော်ပျော်ကြီး ပြောင်းကြ။

၃။ လက်ယာဘက်တွင် (ပျိုးစည်း) ကိုကိုင်၍ ကခြင်းမှာ လက်ယာလက်ကဲ့သို့ အားကိုးအားထား နိုင်သော၊ ပြောင်းရွှေ့သွားသော နေရာသစ်တွင် စည်းစည်းလုံးလုံး ပျိုးထောင်ကြ။

၄။ ဘာကြောင့် ပြောင်းရ အသစ်ပျိုးရမည်နည်း။ အပျက် ပျက်တော့မည် ဖြစ်သောကြောင့် ပါတည်း။ ဘာကြောင့်ပျက်ရ မည်နည်း။ အရူးမှာ ကသည်းလူမျိုး၊ နာမ်အားဖြင့် (သောကြာ) ဓာတ်အားဖြင့် (ရေပုပ်၊ ရေနောက်၊ ရေနီ) (ဇယား ၅ တွင်ကြည့်) ကသည်း အရူးကခြင်းအဓိပ္ပါယ်မှာ ရေပုပ်၊ ရေနောက်၊ ရေနီတို့ လွှမ်းမိုး၍ ပျက်မည်။

၅။ ဘယ်တော့ပါလဲ၊ အရူး၏ အမည်မှာ ဇော်တမော်ဖြစ်၍ ဇော်သည် အင်္ဂါ = ၃၊ တ သည် စနေ = ၇၊ မော်သည် ကြာသပတေး = ၅ စုစုပေါင်းသော် ၁၅ဖြစ်၍ ၁၅ရက် ကြာသောအခါ ဟုပေါ်ထွက်လာသည်။ ဤဘဝေါကို အဖြေရှာရာ၌ (၁) အရူးဟူသော အိမ်ထောင်ပျက်၊ (၂) ပြောင်းပျိုး ဟူသော တစ်စွန်းတစ်စ အက္ခရာများ၊ (၃) ကသည်း၏ သောကြာ အာပေါဓာတ်မှ ရေပုပ်ရေနောက်ရေနီ၊ (၄) ဇော်တမော်ကို သင်္ချာနည်းဖြင့် ကောက်ယူခြင်းတို့ ပါဝင်လေသည်။

တစ်ကယ့်ဖြစ်ရပ်။ နောက် ၁၅ ရက်ကြာသောအခါ အထက်အညာတွင် မိုးတရစပ် အဆက်မပြတ် ရွာသွန်းမှုကြောင့် ငါးရွာဖျားရွာကို ရေနီရေပုပ်တို့ လွှမ်းမိုးခြင်းကြောင့် ပျက်စီးသွားရ လေတော့သတည်း။ ဤသာဓက၌
(က) နိမိတ်မှာ အရူး ကခုန်နေခြင်းဖြစ်ရပ်၊ (ဝါ) နိမိတ်အကြောင်း ဖြစ်ရပ်ဖြစ်သည်။
(ခ) နိမိတ်အဖြေမှာ ရေကြီး၍ရွာပျက်မည်။ (ဝါ) နိမိတ်၏ အကျိုးဖြစ်ရပ်၊
(ဂ) ပြဿနာမှာရေကြီး၍ ရွာပျက်မပျက် (ပြဿနာ၏အကြောင်းဖြစ်ရပ်)
(ဃ) ပြဿနာ၏အဖြေမှာ ရေကြီး၍ ရွာပျက်မည်၊ (ပြဿနာ၏အကြောင်းဖြစ်ရပ်)
(က) နှင့် (ခ) တူ၍ (ဂ) နှင့် (ဃ) တူညီသည်။


ကျန်းမာရေး (စနည်းအဟော) သာဓက အမှတ် (၆)။ ဆေးဆရာကြီး ဦးရွှေဘော်နှင့် ကျွန်ုပ်သည် အလွန်ရင်းနှီးသော မိတ်ဆွေများ ဖြစ်ကြသည်။ သူသည် အသက်အရွယ်ပင် ကြီးသော်လည်း ဖျတ်လတ်သွက်လက်၍ မြို့၏ သာရေးနာရေး၊ လူမှုရေး၊ သာသနာရေး ကိစ္စများတွင် သားငယ်သမီးငယ်များရှိ၍ ဆင်းရဲသော်လည်း ရှေ့တန်းမှ ဆောင်ရွက်လေ့ရှိသည်။ အထွေထွေ ဗဟုသုတကလည်း ကြွယ်ဝ၍ စကားဝိုင်းများ၌ စကားပြောဆိုရာတွင် ရယ်စရာ မောစရာ ဟာသကွက်ကလေးများကို ထည့်၍လည်း ပြောဆိုတတ်သူ အဖိုးကြီးဖြစ်သည်။

သူ့ကို ထိုမြို့ရှိ လူကြီးလူငယ် လူလတ်ပိုင်း အားလုံးက သိကြသည်။ ခင်မင်ကြသည်။ အရာရှိ အရာခံအပိုင်း၌လည်း သူဝင်ဆံ့သည်။ အကျမ်းဝင်သည်။ ဗေဒင်ကိန်းခန်းနှင့်တကွ တွေ့ကြုံခဲ့ရပုံများကို လည်းကောင်း၊ ရှေးဟောင်း မှတ်သားဖွယ်ရာ သမိုင်းများကို လည်းကောင်း၊ နားထောင်၍ မငြီးအောင်ပင် ဖြစ်သည်။

ပြန်လှန်ပြောဆိုရာ၌ ကျွန်ုပ်မှာ ထိုအချိန်တွင် ကျွန်ုပ်သည် မိတ်ဆွေတစ်ဦးအိမ်တွင် နေ့အားဖြစ်၍ လမ်းလျှောက်ရာမှ ခေတ္တ အနားယူသည့် သဘောဖြင့် ဝင်ရောက် စကား ပြောနေခိုက် ဖြစ်လေသည်။

ဆရာကြီး ဦးရွှေဘော် ရုတ်တရက် ဝင်ရောက်လာပြီး မထိုင်သေးခင် ဒီမှာ ဦးဘသိန်း၊ ခင်ဗျား ရှေ့ကသွားတာ ကျုပ်ဟိုဘက်ကနေပြီး မြင်လိုက်တယ်။ ဒါကြောင့် ကျုပ်အမှီ လိုက်လာခဲ့တာ။ ကျုပ်ရှေ့က မိန်းမနှစ်ယောက်က အော်ကျယ်ဟစ်ကျယ်နဲ့ စကားပြောသွားတာ ကျုပ်မှတ်သားလာခဲ့တယ်။ ကုလားများထံမှာ ဈေးမဆစ်နဲ့၊ ဈေးဆစ်လို့ကတော့ တစ်သက်လုံးရမှာ မဟုတ်ဘူးတဲ့၊ ခင်ဗျားက အယူတော် မင်္ဂလာကြီးဆိုတော့ ဒီစကားဟာ ဘယ်လို အဓိပ္ပါယ်ရှိတယ်ဆိုတာ ဟောပြစမ်းပါဦးဟု အရေးတကြီးနှင့် မေးပါသည်။

ထိုင်ပါဦး ဆရာကြီးရယ်၊ အေးအေးသက်သာ စကားပြောကြတာပေါ့ဗျာ၊ ကျွန်တော့်မှာ ပြောစရာစကားတွေ အများကြီးရှိပါတယ်။ အခုန ဆရာကြီးမေးတဲ့ မေးခွန်းအကြောင်းလဲ ပါသွားမှာပါပဲ။

ပြဿနာ။ ။ ဒီလိုပါ ဆရာကြီး၊ ဆရာကြီးရဲ့ မိတ်ဆွေ၊ ကျွန်တော်တို့ မိတ်ဆွေ ခရိုင်ဝန်ကြီးဟာ တစ်လလောက် တောတွေတောင်တွေ ဘက်ကိုက်ကို နယ်လှည့်ခရီးသွားပြီး ပြန်လာတော့ ဖျားပြီး ဆီးသွားတာသွေးပါလို့ ဆေးမင်းကြီး ကိုယ်တိုင်ကြပ်မတ်ပြီး ဆေးရုံမှာ ဆေးဝါးကုသနေတယ်ဆိုတာ ဆရာကြီးလည်း သိပါတယ်။

ကျွန်တော်က အတိတ် နိမိတ်သမား ဆိုတော့ အဲဒီပုဂ္ဂိုလ်ကြီးရဲ့ ကျန်းမာရေး၊ ဆေးဝါး ကုသရေး အခြေအနေတွေကို ကျွန်တော် လေ့လာလိုက်စားနေတဲ့ အယူတော် မင်္ဂလာနည်းပညာများနဲ့ ကြိုတင်သိချင်တယ်။

ဒီနေ့ နေ့အားလည်း ဖြစ်လေတော့ အတိတ် နိမိတ် ကောက်တယ်ဆိုပါတော့ဗျာ၊ ဒီကို ထွက်မလာခင် ကလေးမှာ ကုလားထိုင်မှာ ငြိမ်ငြိမ်သက်သက် ထိုင်ပြီး အခုအချိန်မှစ၍ ကြားရမြင်ရသော ဖြစ်ရပ်တို့သည် မမာမကျန်းဖြစ်သဖြင့် ဆေးရုံ၌ ကုသခံနေရသော (ခရိုင်ဝန်ကြီး) နှင့်ပက်သက် ပါစေသတည်းလို့ အဓိဋ္ဌာန်ပြုလိုက်ပါတယ်။

ပထမစနည်း။ ။ ဒီဟာကြာကြာ မခံပါဘူး၊ အာလူးပါတယ်ဆိုတဲ့ ကျယ်လောင်လှသော ကျွန်တော့မိန်းမ အသံက နားထဲသို့ စူးဝင်လာခဲ့ပါတယ်။ ဟယ် ကြားရတဲ့ အသံက မကောင်းလိုက်တာ၊ ငါ့မိန်းမ ဘာအကြောင်းနဲ့ ဒီစကား ပြောလိုက်တာပါလိမ့်လို့ ထိုင်ရာကထပြီး စုံစမ်းတော့ သူကအိမ်စေကို ဟင်းဟာ မနက်စောစောက ချက်ထားတာ၊ နေပူကလည်း ပြင်းတော့ ညစာထားလို့ ရမှာမဟုတ်ဘူး၊ ကုလားဟင်းမှာ အာလူးသီး ရောချက်ထားလို့ သိုးမှာဖြစ်တဲ့အတွက် ဒီဟာကြာကြာမခံဘူး၊ အာလူးပါတယ်လို့ အတိုချုပ်၍ ပြောလိုက်ခြင်း ဖြစ်ပါတယ်။

ဘယ်လိုပဲဖြစ်ဖြစ် ကြားရတဲ့စကား (စနည်း) ကတော့ မကောင်းတာ အမှန်ပါပဲ။ အင်မတန် အရေးကြီးတဲ့ ကိစ္စဖြစ်လေတော့ တစ်ခုတည်းသော စနည်းနဲ့ အဆုံးအဖြတ် မပြုသင့်ဘူး။

ဒုတိယစနည်း။ ။ လမ်းမှာ မောင်ညွန့်နဲ့ တွေ့တယ်။ သူကဆေးရုံက ချောင်းဆိုးဆေး ယူလာတယ်လို့ ပုလင်းကိုပြပြီး ပြောတယ်။

တတိယနိမိတ်။ ။ ရှေ့ဆက်ပြီး သတိနဲ့လာခဲ့တော့ လူလတ်ပိုင်း သုံးယောက် ယှဉ်တွဲပြီး ကျွန်တော်နဲ့ မျက်နှာချင်းဆိုင်က လျှောက်လာတယ်။ ကျွန်တော့်အနား ရောက်တော့ အရပ်မြင့်မြင့်နဲ့ အလယ်လူက ဘေးနှစ်ဖက် လူနှစ်ယောက်ရဲ့ ပခုံးများကို သူ့လက်နှစ်ဖက်နဲ့ တစ်ပြိုင်တည်း ပုတ်လိုက်ပြီး သူငယ်ချင်းတို့ရာတဲ့၊ မင်းတို့နဲ့ငါ အတူ မလိုက်နိုင်တော့ဘူးဆိုပြီး သူကခွဲထွက်၊ သူတို့လာခဲ့တဲ့ လမ်းအတိုင်း နောက်ပြန်သွား ခဲ့တယ်။ အို ခက်ပြီလို့ အသိနဲ့တကွ စိတ်ထဲမှာ ထိတ်ခနဲ ဖြစ်သွားပါတယ်။

စတုတ္ထနိမိတ်။ ။ လျှောက်လာခဲ့ပြန်တော့ ကလေးတွေက ကစားနေတာကို တွေ့ရတယ်။ သူတို့ကဘေးကို ဘေးကို လို့အော်ဟစ်ပြီး တန်းပြေး တန်းကစားနေတယ်။ ကျွန်တော့်စိတ်ထဲမှာတော့ ဟုတ်လိုလုပ်ပါတယ်။ ခရိုင်ဝန်ကြီးဟာ ဘေးတွေ့နေပါတယ်။ သက်သာအောင် ဘယ်လုပ်ရပါ့မလဲ ပြောပါလို့ မေးနေပေမယ့် ကလေးတွေကတော့ ဘေးကိုဘေးကိုလို့ပဲ အော်ဟစ်နေကြပါတယ်။

ပဉ္စမစနည်း။ ၊ ဒါနဲ့ရှေ့တိုးလာခဲ့ပြီး စိတ်မချမ်းသာလို့ ဒီမှာ ခဏလောက် ဝင်နားဦးမယ်လေ လို့ဝင်ထိုင်တော့ ဆရာကြီးက ရေးကြီးသုတ်ပြာနဲ့ ကုလားများထံမှာ ဈေးမဆစ်နဲ့၊ ဈေးဆစ်ရင်လည်း တစ်သက်လုံးရမှာ မဟုတ်ဘူးဆိုတဲ့ စနည်းကို ယူလာပြန်တယ်။

ဆရာကြီး ဦးရွှေဘော်။ ။“ဟာ နိမိတ်တွေ စနည်းတွေ စုံလို့ပါလား၊ မကောင်းဘူး ဆိုတာတော့ ကျုပ်လည်းသိတယ်။ ဘာကြောင့် ဘယ်လိုဆိုတာတော့ မသိဘူး၊ ခင်ဗျားက အယူတော် မင်္ဂလာကြီး ဆိုတော့ရှင်းပြပေးပါဦး”

အဖြေ။ ။ စနည်း နိမိတ်တို့၏ အဖြေ (ဝါ) အကျိုး ဖြစ်ရပ်။

ပြောပြခဲ့တဲ့ နိမိတ်၊ စနည်းတွေဟာ ရိုးရိုးကြီးပါ။ အကြမ်းအားဖြင့် နားလည်ပြီး ဖြစ်ပါတယ်။ အာလူးပါတယ်ဆိုတဲ့ စကားတစ်လုံးတည်း အခြေခံပညာနဲ့ သိရှိဖို့လိုပါတယ်။ မိတ်မိတ်ရန် (အိမ်ထောင်မိတ်၊ အိမ်ထောင်ရန်) (ဓာတ်မိတ်၊ ဓာတ်ရန်) တွေမှာ ဦးဝေ၊ စံကူး၊ ရေဘူး၊ တောသူ ဆိုတဲ့အိမ်ထောင်ပျက် ရန်သဘော (ဦးဝေ) ဟာ အာလူးပဲ မဟုတ်လား၊ အပျက်လို့ ပြောတဲ့သဘောပဲ။

ဒီအပျက်ကို အဓိကထားပြီး ယူပြီး ကျန်အကြောင်းရာတွေကို စုပေါင်းပြီး တိုက်ရိုက်နည်းနဲ့ ကောက်ယူ အဖြေထုတ်လိုက်ရင် လွယ်လွယ်နဲ့ ရနိုင်တော့တာပဲ။ ဆေးမင်းကြီးဟာ ကုလားဆရာဝန်ကြီး ဖြစ်ဖြစ်ကြောင်းကိုလည်း သိထားရဦးမယ်၊ လူနာဟာ ဆေးရုံမှ ဆေးမင်းကြီး၊ ခရိုင်ဆရာဝန်ကြီး ဖြစ်တဲ့ ကုလားဆရာဝန်များနဲ့ ကုသနေရာမှ ဘေးကိုဘေးကို သဘောအရ အကုအသမခံပါနဲ့။

သူ့ထက်သာတဲ့ ရန်ကုန်အစရှိတဲ့ ဆေးပါရဂူ များရှိရာသို့ ပို့လို့ဆိုလိုတာပါ၊ ဗမာနည်းနဲ့ ကြိုက်ရင် ချောင်းဆိုးဆေးလို့ ပြောတော့ (တနင်္လာအက္ခရာ + အင်္ဂါအက္ခရာ) ပါတဲ့ ဆီးဆေး (၂ + ၃) ဆီးဆေး။ ဥပမာ ကန်စွန်း၊ ကညွတ်ပန်း အရေများပါတဲ့ ဆီးဆေးများကို တိုက်သင့်တယ်ပေါ့ဗျာ၊ ၊ ဆရာကြီးက ဆေးဆရာကြီးပဲ။ ဘယ်ဆေးမျိုးဆိုတာသိမှာပါ။

အဲဒီလို အခုကုနေတဲ့ လမ်းစဉ်က ဘေးဖယ် မကုသဘူးဆိုရင် ပျက်ကိန်းပါနေလို့ ကုလားများထံ ဈေးမဆစ်နဲ့၊ ဆစ်လို့ တစ်သက်လုံး မရဘူးဆိုတဲ့ စနည်း၊ ဒီဟာကြာကြာ မခံဘူးဆိုတဲ့ စနည်း၊ သူငယ်ချင်းတို့ရေ မင်းတို့နဲ့ အတူတူ မလိုက်နိုင်တော့ဘူးဆိုပြီး နောက်ပြန် လာလမ်းပြန်တဲ့ နိမိတ်များအရ အလွန်ဝမ်းနည်း ကြေကွဲစရာ ကောင်းတဲ့အဖြစ်ဆိုးနဲ့ ကြုံရဖို့ရှိပါတယ်။ အာလူးပါတယ်ဆိုတဲ့ အတွက် ၅ရက် ပဲ အချိန် ရှိပါတော့တယ်။ ဆရာကြီး ခင်ဗျား၊ ဆရာကြီးဟာ ခရိုင်ဝန်နဲ့ရော၊ အိမ်သူအိမ်သားများနဲ့ရော ရင်းနှီးပါတယ်။ ဗမာဆေး ဆရာကြီးလို့လည်း လေးစား ကြပါတယ်။ ဆရာကြီးဝင်ပြီး အကူအညီ မပေးနိုင်ဘူးလား။

ကျွန်တော်ကပြောရင် အရာရှိတစ်ယောက်ဖြစ်ပြီး ခရိုင်ဆရာဝန်ကြီး၊ ဆေးမင်းကြီးတို့ကို မယုံကြည်သလို ဖြစ်ရာကျရင် ကျွန်တော့်မှာ အန္တရာယ်ရှိပါတယ်။ အိမ်ရှင်က ဝင်ပြီးအလွန်ဝမ်းနည်း ကြေကွဲစရာကောင်းတဲ့ အဖြစ်နဲ့ကြုံမယ်ဆိုတာ ဘာကိုဆိုလိုတာလဲလို့ မေးတော့ ဆရာကြီး ဦးရွှေဘော်က ခင်ဗျားကလည်း အ ရန်ကောဗျာ၊ ဒီလောက်မှ မရိပ်မိဘူးလား၊ မှတ်ထား၊ သေမယ်လို့ ပြောတာဟု ခပ်ပြတ်ပြတ်ပြောပြီး နောက်ဒီမှာ ဦးဘသိန်း၊ ကျုပ်တို့ ဆေးဆရာများမှာလည်း ထိန်းသိမ်းရတဲ့ စည်းကမ်းရှိပါတယ်။ ရင်းနှီးပေမယ့် ကုသဖို့ မပြောရင် မကုရဘူး၊ တခြားဆရာနဲ့ ကုသနေရင်လည်း ဝင်မပြောရဘူး၊ ကံကိုပဲ ချလိုက်ကြပါစို့ဗျာ ဟုပြောလေသည်။

လှော်။ ။“နောက်ဘာဖြစ်သွားသလဲ ဆရာ”

ကျွန်ုပ်။ ။“ကျုပ်ပြောတဲ့အတိုင်း ၅ ရက်ကြာတော့ သေဆုံးသွားပါတော့တယ်။ အင်း အနိစ္စရ သင်္ခါရာပေါ့ဗျာ”

ပြဿနာ၏ အဖြေ။ ဒီသာဓက ၆မှာ (က) နိမိတ်အကြောင်း ဖြစ်ရပ်မှာ-စနည်းနိမိတ်များ အတိုင်းဖြစ်သည်။ (ခ) နိမိတ်အကျိုးဖြစ်ရပ် ကောက်ယူပုံများမှာ-ခရိုင်ဝန်၊ အခြားဆေးရုံသို့ပို့၊ မပို့လျှင် သေမည်။ (ဂ) ပြဿနာ၏ အကြောင်းဖြစ်ရပ်မှာ-ခရိုင်ဝန်ပျောက်မည်လား၊ သေမည်လား။ (ဃ) ပြဿာနာ၏ အဖြေအကျိုးဖြစ်ရပ်-အခြားဆေးရုံသို့ မပို့လျှင်သေမည်။ (ခ) နှင့် (ဃ) တူညီသည်။ ကျုပ်တို့ မိတ်ဆွေလည်းဖြစ်၊ လခစား ဘဝတူလည်းဖြစ်တဲ့ ခရိုင်ဝန်တစ်ဦး အနိစ္စရောက်သွားရတဲ့ ဖြစ်ရပ်၊ ဒီဖြစ်ရပ်နဲ့ ပက်သက်တဲ့ နိမိတ်၊ စနည်း များကိုလည်း ကြားသိရတော့ ခင်ဗျားနဲ့တကွ၊ စာရှုသူတို့ဟာ စိတ်မကောင်းဖြစ်ကြမှာပဲ၊ စိတ်အားငယ် သွားကြမှာပဲ၊ တစ်နည်းဆိုရရင် စိတ်ဓာတ်အနည်းအများ ကျဆင်းတယ်ပေါ့ဗျာ။

ဒီတော့ မှတ်တမ်းပြုစုတဲ့ ကျုပ်အနေနဲ့ စိတ်ဓာတ်ကို ပြန်ပြီးမြှင့်တင်ပေးဖို့ လိုတယ်လို့ယူဆတယ်။ ဒါကြောင့် ဟာသပါတဲ့ ဖြစ်ရပ်၊ ပိုကာဝိုင်းနဲ့ ဆိုင်တဲ့ စနည်း၊ တစ်ခုကို ပြောပြပါမယ်။ နားထောင်ကြည့်ပါဦး။

ပိုကာဝိုင်း စနည်းသာဓက အမှတ် (၇)။

ရန်ကုန်လို မန္တလေးလို မြို့ကြီးများမှာတော့ ပျော်စရာ၊ ပါးစရာ၊ ကြည့်စရာ၊ သွားစရာ၊ လာစရာ ဘုရားပုထိုး ကျောင်းကန်ဘောပွဲ၊ ရုပ်ရှင်ပွဲများက ဒုနဲ့ဒေးရှိလေတော့ လခစားအရာရှိ စာရေးစာချီမှ စပြီး လုပ်သားပြည်သူ အပေါင်းဟာ မိမိတို့ အားလပ်ချိန်များကို မိမိကြိုက်နှစ်သက်သလို အသုံးချနိုင်တယ်။

ဒါပေမယ့် နယ်ခြား မြို့ကြီးများမှာတော့ သဘောက တစ်မျိုးဖြစ်သွားတယ်။ မိမိတို့ ခင်မင်ရာ သဘောတူရာ အပေါင်းအသင်းဖွဲ့ပြီး တစ်အိမ်အိမ်မှာ စုပြီးတွေ့ကြ၊ အနီးအနားက သာယာတဲ့နေရာမှာ ပျော်ပွဲစားထွက်ကြတဲ့ အလုပ်များနဲ့ အားလပ်တဲ့အချိန်ကို အသုံးချကြရတယ်။ ဒီလိုနေရာတွေမှာ ပိုကာဝိုင်းက ပါကြစမြဲပါပဲ။ အခုတော့ တစ်ခေတ်ပြောင်းသွား ပြန်ပါပြီ။ အားတယ်လို့ သိပ်မရှိကြတော့ဘူး၊ တနင်္ဂနွေနေ့ အားလပ်သော နေ့များမှာ ရပ်ရေး၊ ရွာရေး၊ လူမှုရေး ကိစ္စအဝဝကို ပါဝင်ဆောင်ရွက်ခြင်း၊ မွေးမြူရေး စားပင်သီးပင် ဟင်းသီးဟင်းရွက် စိုက်ပျိုးခြင်း စတဲ့ အမှန်တစ်ကယ် အကျိုးရှိမယ့် အသုံးချပုံ ချနည်းမျိုးနဲ့ ပျော်မွေ့လာတာကို တွေ့ရတယ်။ ကောင်းသော လက္ခဏာများပါပဲ။

မြန်မာ့ဆိုရှယ်လစ် လမ်းစဉ်ရဲ့ အနှစ်သာရလို့ ဆိုရမှာပါပဲ။ အခုပိုကာဝိုင်း နိမိတ်ကို တင်ပြတာကတော့ ပြောပြပြီးခဲ့တဲ့ အတိုင်း စိတ်ဓာတ်ကျသွားတာကို ပြန်လည် အဖတ်ဆယ်တဲ့ သဘော၊ အတိတ်နိမိတ် ပညာတို့သည် အဘက်ဘက်၌ ဉာဏ်ရှိရင် ရှိသလို အသုံးချနိင်တဲ့ သဘောအပြင် တစ်ခေတ်က ဤလိုပိုကာ ဝိုင်းမျိုးဖြင့် အကျိုးမရှိ အလဟဿ အချိန်ဖြုန်းနေခြင်းဟု မမြင်ပဲ ယခုခေတ် မျက်စိဖြင့် သင်ခန်းစာယူရန် ဖြစ်ပါသည်။

ထိုမြို့တွင် အရာရှိနှင့် မင်းကတော်တစ်စု တို့သည် တနင်္ဂနွေ နေ့ ၁၂နာရီမှ စ၍ ညနေ ၆နာရီလောက်အထိ တစ်အိမ်အိမ်တွင် အလှည့်ကျ ဧည့်ခံ၍ ပိုကာဆွဲရင်း ပျော်ပွဲစားလေ့ ရှိကြသည်။ ထိုအထဲတွင် ကျွန်ုပ်၏ ဇနီးလည်း တစ်ယောက်အပါအဝင် ဖြစ်ပါသည်။ ခေတ်သဘောအရ ထိုသို့ အလိုက်အထိုက်နေမှပင် အပေါင်းအသင်း ရှိနိုင်ပေသည်။

တစ်ခုသော တနင်္ဂနွေနေ့ တစ်နေ့ နေ့လယ် ၁နာရီလောက်တွင် ကျွန်ုပ် နေ့လယ်စာ လက်ဖက်ရည် သောက်ရင်း ဇနီးရှိရာ ပိုကာဝိုင်းသို့ သွားလိုစိတ်က ပေါ်ခဲ့ပါသည်၊ သွားလျှင်လည်း ကျွန်ုပ်အတွက် တခက်ပင်။ အဘယ်ကြောင့်ဆိုသော် (ဒီနေ့ဘယ်သူ နိုင်မလဲ)ဟူသော မေးခွန်းမျိုးနှင့် ကျွန်ုပ် ဒက်ထိတွေ့ရဖို့က သေချာနေ၍ဖြစ်သည်။

ပိုကာဝိုင်းကို သွားရင် ပိုကာဝိုင်း အကြောင်းကို သိဖို့နိမိတ် စနည်း ကောက်ယူသွားမှ ဖြစ်မှာပဲဟူသော အသိနှင့် ရေဒီယိုကို ဖွင့်ကြည့်လိုက်သည်။

စနည်း။ ဒေါ်ကြည်အောင်၏ သီချင်းဆိုသံကို ကြားရသည်။ ပေါက်ကန်ရာဇဝင် ဖြစ်သည်။ ပေါက်ကန် = ပုဂံပြည်တွင် ငှက်ကြီးမင်းမူ နေသဖြင့် ပျူစောထီးက လေးမြှားလက်နက်ဖြင့် ခွင်း၍ ငှက်ကြီး၏ ရန်ကို ဖြိုခွင်းလိုက်ကြောင်း ဖြစ်သည်။

ကျွန်ုပ် ထိုသီချင်းကို အစအဆုံး နားထောင်ပြီး ရေဒီယိုကို ပိတ်လိုက်သည်။ ပိုကာဝိုင်း၏ ဖြစ်ပျက်ကို ကျွန်ုပ် သိရပြီဖြစ်သည်။ ပိုကာဝိုင်းအိမ်သို့ ဝင်လိုက်သည်နှင့် တစ်ပြိုင်နက် ဟောအစ်ကိုကြီး အယူတော် မင်္ဂလာလာပြီ၊ တုတ်ကြီးနေတယ် အစ်ကိုကြီး၊ ဘယ်သူစားမလဲဟင် ဟုဘေးမှ မင်းကတော် တစ်ယောက်က အော်၍ မေးလိုက်ပါသည်။ တုတ်ဘယ်လောက် ရှိသွားလို့လဲဟု ကျွန်ုပ်က မေးရာ သူမက ၆ဝ လောက်ရှိသွားပြီ ဟုပြောသဖြင့် ကျွန်ုပ်က လိုပါသေးတယ်ဟု အဖြေပေးလိုက်သည်။

သူမကတော့ ကျေနပ်ပုံ မပေါ်ပါ၊ ထိုအချိန် သူမ၏ခင်ပွန်းက တုတ်အိမ် ဖြစ်နေသောကြောင့် ပါတည်း။ ကစားနေသူများကို တစ်ယောက်စီ ကျွန်ုပ်ကြည့်မိသည်။ ကျွန်ုပ်ဇနီး၊ ဦးဖေခင်၊ ကိုလေးမောင်၊ ကိုလေးဖေ၊ ကိုလှဖေ၊ ဦးထွန်းမောင်တို့ ခြောက်ယောက်ဖြစ်သည်။ အားလုံး အလွန်ရင်းနှီး ခင်မင်ကြသော မိတ်ဆွေများဖြစ်သည်။ ဘယ်သူ တုတ်စားမလဲ ပြောပါဦး၊ အယူတော် မင်္ဂလာကြီး ဟုကျွန်ုပ်နှင့် သက်တူရွယ်တူ ရာထူးအဆင့်တူသူ ဦးလှဖေကမေးရာ ကျွန်ုပ်က တုတ် ၇ဝ ရောက်မှ စားမှာ၊ အခုတုတ်အိမ်လည်း မစားရဘူး။ နောက်တစ်ခါလည်း မစားရသေးဘူး၊ တတိယအကြိမ် တုတ်အလှည့်ရောက်တဲ့ သူကစားမှာပါ။ အဲဒါ ဘယ်သူလဲဗျဟု ကိုလေးဖေ ကထပ်၍မေးသည်။

ခင်ဗျားတို့ သိချင်သလား အဲဒါကျုပ်မယားဗျ၊ ကျုပ်မယား ဒေါ်စောရီလေ ဟုပြောလိုက်ရာ တစ်ဝိုင်းလုံး ဟားတိုက်၍ ရယ်ကြသည်။ တို့ဘုရားက မယားဘက် ခပ်ပါပါပါပဲလား ဟုသုံးယောက်က သံပြိုင်ပြောလိုက်ကြ ပြန်သည်။ ဒါတော့ဗျာ၊ မယား ဘက်ပါ တန်ရင်တော့လည်း ပါရသေးတာပေါ့၊

မြတ်စွာဘုရားတောင် ဘုရားဖြစ်ပြီးမှ ယသော်ဓရာ အခန်းထဲဝင်ပြီး ကျေးဇူးဆပ် ရသေးတာပဲဟု ကျွန်ုပ်ကဆိုသည်။ အစ်ကိုကြီးတို့များ ကိုယ့်မိန်းမကို ချစ်လို့ အလိုလိုက်တာတော င်ဘုရားနဲ့တရားနဲ့၊ ဆေးစက်ကျရာ အရုပ်ထင်တာပေါ့လေ ဟုလူလတ်ပိုင်းဖြစ်သော ကိုလေးမောင် ကဝင်၍ ပြောပြန်ပါသည်။

ခင်ဗျားတို့ တစ်တွေပြောချင် သလိုပြောပါ။ တစ်ကယ့် အမှန်စင်စစ်က ခင်ဗျားတို့ တုတ် ၇၀ ပြည့်တဲ့အခါ ကျုပ်မိန်းမ စားရမှာပါပဲ၊ မယုံရင် စောင့်ကြည့်ပေါ့၊ ဘာဖဲနဲ့ စားမလဲ ပြောလိုက်ဦးမယ်။ ၄ဖဲ နဲ့ ၅ ဖဲဗျ။ တုတ်ထိန်း လုပ်သူက ကြည့်သာထိန်းတော့ပေါ့ဗျာ။ ဟော ဒေါ်စောရီ ဒေါင်းပြီ၊ ကဲ တုတ်ထိန်းရေ၊ ရန်သူကို အထင်မသေးနဲ့နော်၊ အောက်အိမ်ကလည်း ချသမျှဖဲ ကောက်သာစားပေး၊ အထက်အိမ်ကရော အောက်အိမ်ကပါ အဒေါင်း မကစားနဲ့။ အတိတ် နိမိတ်ဆရာက သူ့မိန်းမ တုတ်စားမတဲ့၊ လေးဖဲနဲ့ ငါးဖဲတဲ့ ဟုဦးလှဖေက လူကြီးပီပီ သတိပေးနေသည်။

၁၃ ချပ်ပိုကာ ကစားခြင်းဖြစ်သည်။ ဖဲဝေပြီးပြီ၊ ကျွန်ုပ်သည် ဇနီးသည်၏ နောက်က ဝေပါဖဲကို ကြည့်လိုက်ရာ ဖဲက အလွန်ကောင်းသည်။ ဂျိုကာတစ်ကောင် ပါသေးသည်။ အထွေထွေ၊ ဂျိုကာ တစ်ချပ်၊ ၄ ဖဲနှစ်ချပ်၊ ၅ နှစ်ချပ်၊ နှင့် အခြားဖဲ နှစ်ချပ်ပါသည်။ ပထမတစ်ပတ်၊ ဒုတိယတစ်ပတ်တွင် ၄ဖဲ တစ်လုံး တက်လာသည်။ ဂျိုကာနှင့် ဖြစ်၍ အထွေစေ့နေပြီ၊ တစ်ချပ်သာ အပိုကျန်တော့သည်။

တစ်ပတ်၊ နှစ်ပတ်၊ သုံးပတ်တွင် ဖဲဆွဲလိုက်ရာ ဒေါ်စောရီက ဟောတော့ ၅ဖဲ၊ ဒေါင်းပြီ ဟုဆို၍ ဖဲများချပြလိုက်သည်။ တုတ်ခွက်ကိုယူ၍ ရောကြည့်လိုက်သည်။ ၇ဝ ကျပ်ငွေပင် ဖြစ်သည်။ ဝိုင်းတစ်ဝိုင်းလုံး သောသော ညံသွားသည်။ ကျွန်ုပ်က  ကဲကိုရင်တို့၊ ဆက်ကစားကြ ဦးပေါ့၊ တုတ်ကြီး လိမ့်ဦးမယ်။ တုတ် ၇ဝ ကျပ်ရောက်ဦးမယ်။ အဲဒီတော့ ဟောဟိုက နောင်ကြီး ဦးထွန်းမောင် တုတ်စားလိမ့်မယ်၊ လေးဖဲ နဲ့ငါးဖဲ ပဲစားလိမ့်ဦးမယ်။ နောက်အနည်းဆုံး နှစ်နာရီလောက် ကြာဦးမယ်။ ကျုပ်ပြန် လိုက်ဦးမယ်။ အခု နှစ်နာရီရှိပြီ၊ လေးနာရီလောက်မှ တစ်ခေါက်ပြန်ခဲ့ဦးမယ်။

ဦးထွန်းမောင် တုတ်စားတဲ့ တစ်ကယ့်ဖြစ်ရပ်ကို ကျုပ်သိချင်သေးတယ်ဟု ပြော၍ ကျွန်ုပ် ထွက်လာခဲ့သည်။ လေးနာရီထိုးသောအခါ ပိုကာဝိုင်းသို့ ကျွန်ုပ်ပြန်သွားသည်။ တအောင့်လောက် ကြာသော် ကိုထွန်းမောင် ဒေါင်းလေသည်။ ဦးဖေခင်က ဟောခက်ပြီ၊ တုတ် ၇ဝဖြစ်မယ့် အလှည့်ရောက်မှ ကိုထွန်းမောင် ဒေါင်းသတဲ့ဗျာ၊ အစ်ကိုကြီး အယူတော် မင်္ဂလာအဟော မှန်တော့မယ် ထင်တယ်၊ ကဲဦးလေးဖေ ခင်ဗျား တုတ်ထိန်းပဲ၊ လေးဖဲနှင့် ငါးဖဲကို ပါရင်ကြပ်ကြပ်သာ ဆုပ်ထားပေတော့ ဟုသတိပေးပြောသည်။

ဖဲဝေပြီး ဦးထွန်းမောင်က သူ၏ ဝေပါဖဲကို ကောက်ယူ ကြည့်သည်၊ ကျွန်ုပ်ကလည်း သူ့နောက်က ကြည့်နေသည်။ သူ့ဝေပါဖဲသည် ကောင်းသည်ဟုဆိုရမည်။ ၃ တစ်တွဲ၊ ၈ တစ်တွဲ၊ ၁ဝ တစ်တွဲ သုံးတွဲပါသည်။ ကျန်ဖဲလေးချပ်မှာ ၅ နှစ်ချပ်၊ ၄ တစ်ချပ်နှင့် ၉တစ်ချပ် ဖြစ်သည်။ တုတ်ထိန်းအိမ်ကို ကြည့်ရာ ၃တွေချည်း၊ ဖဲ ၁၀ချပ် တွဲလျက်ပါ၍ ၄ဖူးနက် တစ်ချပ်၊ ၆ ဖူးနက် တစ်ချပ်၊ ၅ ဖဲဖူးနီတစ်ချပ်တို့မှာ ဝေပါဖြစ်နေ၍ အလွန်ကောင်းလှသည်။ သူလိုသည်မှာ ဖူးနက် ၅ဖဲ၊ သူ့တွင်ရှိသည်က ဖူးနီ ၅ဖဲ၊ ထိုဖူးနီ ၅ဖဲသည် သူ့အတွက်ခေါ်ဖဲ ဖြစ်နေသည်။ ဖူးနက် ၅ဖဲရလျှင် သူဒေါင်းပေတော့မည်။

ပထမအလှည့်တွင် တုတ်အိမ်က ဖဲဆွဲလိုက်ရာ ၅ဖဲ တက်လာ၍ ထွေစေ့သွားပြီ ဖြစ်သည်။ အပို ၄ဖဲ တစ်ချပ်သာ ကျန်တော့သည်။ ၃ဖဲ၊ ၈ဖဲ၊ ၁ဝဖဲ၊ ၅ဖဲ ဤလေးချပ်မှ တစ်ချပ်ရလျှင် တုတ်စားပေတော့မည်။ တုတ်ထိန်း ဦးလှဖေကို ကြည့်သည်။ သူသည် ခေါ်ဖဲ ၅ဖဲချပ်ကို ထုတ်လိုက်၊ ပြန်သွင်းလိုက် ချီတုံချတုံ လုပ်ပြီး မချဝံ့ဘဲ တက်လာသောဖဲကို ပစ်ချပေးနေသည်။ တုတ်အိမ်က မစားနိုင်။ ဦးထွန်းမောင်သည် လူအေးဖြစ်သည်။ စကားပြောရာ၌လည်း လေအေးလေးပင် ဖြစ်သည်။ သူက ဦးဘသိန်းက ကျုပ်တုတ်စားမယ်လို့ ပြောထားတယ်နော်၊ လေးဖဲ ငါးဖဲနဲ့စားမယ် ပြောတယ်။ လေးဖဲငါးဖဲကို တုတ်ထိန်း မချရဲတော့ဘူး မဟုတ်လား၊ သနားစရာပါပဲ။

ကဲ သူချရဲအောင် ကျုပ်ကဖျက်ပြီး ချပေးမယ်လို့ သူ့ဖဲကလေးကို ခေါက်ခါ ခေါက်ခါ ပြောရင်း လေးဖဲတစ်ချပ်ကို ပစ်ချလိုက်တယ်။ အောက်လူက ညှဉ်းဆဲတဲ့ အနေနဲ့ ကောက်စားထားလိုက်တယ်။ အခြားလူများက တုတ်ထိန်း၊ လေးဖဲပါရင် မချနဲ့နော်၊ ၄ဖဲ ကိုခေါ်နေတာလို့ ဝိုင်း၍ ပြောကြပြန်သည်။ တုတ်ထိန်း ဦးလှဖေ သည်လည်း မခံနိုင်အောင် ဖြစ်နေသည်။ ဦးထွန်းမောင်ကလည်း လေအေးကလေးနှင့် သူ့ဖဲများကို စားပွဲတွင် ခေါက်ခါခေါက်ခါ မခံချင်အောင် စနေသည်။

ဦးလှဖေသည် သူ့ဖဲကို မည်သို့မှ မပြုပြင်ရသေးဘဲ ဝေပါအတိုင်းပင် ရှိနေသေးသည်။ နောက်ဆုံးတွင် သူသည် ခေါ်ဖဲ ၅ကို ထုတ်၍ မင်းဦးဘသိန်းက ဘုရားမဟုတ်ပါဘူး၊ သူများမချရဲရင် ငါချတယ်။ ရော့ ၅ဟုဆို၍ ၅ဖဲ ပစ်ချ လိုက်လေသည်။

ဦးထွန်းမောင်က သူ့ထုံးစံအတိုင်း အေးဆေးသော အမူအရာနှင့် ပစ်ချပေးရင်လည်း ကောက်ပြီး ဒေါင်းလိုက်ရတာပေါ့ဗျာဟု ဆို၍ ၅ ဖဲကို ကောက်ယူပြီး စားပွဲပေါ်သို့ ဖဲအားလုံးကိုချ၍ ပြလိုက်လေသည်။ အို တစ်ဝိုင်းလုံး ဆူညံသွားတာပဲ၊ ၄ ဖဲ နှင့် ၅ဖဲ ကိုပါ မချပါနှင့်လို့ ပြောနေတာ၊ မရဘူး၊ ပစ်ချသေးတယ်နဲ့ မကျေနပ်သံတွေ ဆူညံသွားလေတော့သည်။

လှော်။ ။“ဖြစ်ရပ်က အတော်ဆန်းတာပဲ၊ အင်မတန်ကို တိတိကျကျမှန်ပေတာကိုး၊ အဲသည်လို ကျွန်တော်တို့လည်း ဟောပြောချင်လိုက်တာ၊ ဒါနဲ့ ဆရာ စနည်းကို ဘယ်လိုကောက်လို့ ဒီလိုဟောနိုင်ရတာလဲ။ ပြောပါဦးဆရာ”

ကျွန်ုပ်။ ။ နားထောင် ကိုရွှေလှော်၊ လွယ်လွယ်ကလေးရယ်ပါဗျာ၊ ပုဂံနဲ့ ပိုကာလေ၊ ပုဂံကလည်း ၅-၂၊ ပိုကာကလည်း ၅-၂ ဓာတ်တူနာမ်တူ ဖြစ်နေတယ်။ သီချင်းက ပုဂံရာဇဝင်အကြောင်း ဆိုတာလေ၊ ပိုကာ ရာဇဝင်အကြောင်းကို ဆိုတာပဲလို့ ကျုပ်ကသိလိုက်တယ်။ ဓာတ်တူ နာမ်တူနည်းလေ”

လှော်။ ။“ဟာ ဟုတ်လိုက်လေ ဆရာရယ်”

ကျွန်ုပ်။ ။ ၂။“ပုဂံမှာ ဘာဖြစ်သလဲ၊ ငှက်ကြီး မင်းမူတယ်လို့ပြောတာ၊ ပိုကာမှာလည်း ငှက်ကြီးဆိုတဲ့ ငွေကြီးပြီး မင်းမူမယ်လို့ ပြောတာ၊ ပိုကာစကားနဲ့ ငွေကြီးတဲ့ သဘောဟာ တုတ်ကြီးပြီ၊ လွယ်လွယ်နဲ့ မစားနိုင်လို့ မင်းမူတယ်လို့ ပြောရမှာဖြစ်တယ်။ ငှက်နဲ့ ငွေ ဓာတ်တူနာမ်တူနည်းပါပဲ”

၃။ ငှက်ကြီးကို ဘယ်သူ နှိမ်နင်းသလဲ၊ ပြူစောထီးတဲ့၊ ပြူဆိုတဲ့ အဓိပ္ပါယ်က ပြူထွက်လာတယ်၊ ပေါ်ထွက်လာတယ် လို့ဆိုလိုတာပါ၊ ဘာပေါ်ထွက်လာသလဲ စေထီးတဲ့၊ အဲဒါ အမည်ပါ၊ ပိုကာဝိုင်းမှာ ကစားနေသူတွေရဲ့ နာမ်ကို လေ့လာရင် စောရီဆိုတဲ့ (စော)၊ ဖေခင် ဆိုတဲ့ (ဖေ)၊ လေးမောင်ဆိုတဲ့ (လေး)၊ လေးဖေဆိုတဲ့ (လေး)၊ လှဖေဆိုတဲ့ (လှ)၊ ထွန်းမောင်ဆိုတဲ့ (ထွန်း)၊ ခြောက်ယောက် မဟုတ်လား။

စောထီးဆိုတဲ့ စောနာမ်ကို ကောက်ရင် စောပါတဲ့ ကျုပ်မိန်းမ ဒေါ်စောရီလို့ ပေါ်လာတယ်၊ ကျုပ်မိန်းမ ဒေါ်စောရီ တုတ်စားမယ်လို့ သိတာပါ၊ နာမ်တူနည်းဖြစ်တယ်။

၄။ ငှက်ကြီးကို ဘာလက်နက်နဲ့ နှိမ်နှင်းသလဲ။ လေးနဲ့မြှား မဟုတ်လား၊ သင်္ချာနည်းနဲ့ ဆိုရင်လေး၊ ဗုဒ္ဓဟူး ၄ဂဏန်း၊ မြား ကြာသပတေး ၅ဂဏန်း၊ ပိုကာကျတော့ ၄ဖဲ၊ ၅ဖဲ လို့ဆိုရတာပါ။

၅။ တုတ် ၇ဝကျပ်လို့ ဟောရတာကတော့ ပုဂံ။ ၅ = ၂ ဆိုရင် ၇ ပေါ့ဗျာ။ ပုဂံရာဇဝင်ဆိုရင် ၇ ရာဇဝင်လို့ တစ်နည်းသိနိုင်တယ်။ ခုနစ် ကျပ်လား၊ ခုနစ်ကျပ်ဆိုရင် ဘယ်တုတ်ကြီး တယ်လို့ဆိုနိုင်မလဲ၊ ဒါဖြင့် ၇ဝဝ ကျပ်လား၊ ဒီဝိုင်းမျိုးက ဘယ်တော့မှ တုတ် ၇၀ဝ ကျပ် မဖြစ်နိုင်ဘူး၊ ညနေ ၆နာရီ၊ အလွန်ဆုံး ၇နာရီကျလို့မှ တုတ်မစားနိုင်ရင် တုတ်ကို ပြန်ခွဲပြီး ဝေယူတဲ့ ဝိုင်းမျိုးဗျ၊ ဒါကြောင့် ၇ဝကျပ်လို့ သတ်မှတ်တာပါ။ ဒါက အကြောင်းအကျိုး ဆင်ခြင်တဲ့သဘော၊ အဲဒီလောက်သိလို့ အဲဒီလောက်ပဲ ဟောမယ်ဆိုရင်လည်း ဟောချက်ကမှန်တာပါပဲ။

ဒါပေမယ့် စနည်းက ဆိုလိုတာကို အစွမ်းကုန်သိတာ မဟုတ်သေးဘူး။ ကျန်နေသေးတယ်။ ပုဂံရာဇဝင်မှာ မင်းမူတာဟာ ငှက်ကြီး ၂-၂ လို့နာမ်အရ ခွဲခြားပြုရ ပြန်တယ်။ ဒါကြောင့် တုတ်ကြီးနှစ်ကြိမ်လို့ ပြောတာ၊ နှိမ်နှင်းတဲ့ ကစားသူတွေနဲ့ အမည်တွေကို ကြည့်ရင် နှစ်ကြိမ်မှာ စောက ပထမ၊ ထွန်းက ဒုတိယပေါ့၊ ပြူစောထီးလို့ ဆိုတာကိုး၊ သဘောဖြစ်တဲ့ တုတ်စားမယ့် စောထီးဆိုတော့ စောကရှေ့က၊ ထီးဆိုတဲ့ ထွန်းကနောက် ကစားမယ်ပေါ့ဗျာ၊ တစ်စွန်းတစ်စနည်းလည်း ဟုတ်တယ်။ နာမ်တူနည်းလည်း ဟုတ်တယ်။ စောထီးကို နှစ်ကြိမ်ဖြစ်အောင် စောနဲ့ထီးကို တစ်လုံးစီ ခွဲယူလိုက်တယ်။ လက်နက်ကတော့ လေးနဲ့မြားပေါ့၊ အဲဒီလို နှစ်ကြိမ် နောက်ပိုင်းပါ ထည့်ဟောလိုက်တော့မှ ပုဂံရာဇဝင် (ဝါ) ပိုကာရာဇဝင်ဟာ ပြည့်ပြည့်စုံစုံ ဖြစ်သွားတာပေါ့ဗျာ။ အားလုံးလိုလိုဟာ ဓာတ်တူနာမ်တူနည်းပါပဲ။

လှော်။ ။“အံ့ဩလို့ ကုန်နိုင်ဖွယ်မရှိပါဘူး ဆရာ၊ ဉာဏ်ကလည်းကြီး၊ ဗဟုသုတကလည်း ကြွယ်ပါပေတယ်။ ကျက်စား လေ့ကျင့်ထားတဲ့ နှစ်တွေကလည်း များလေတော့၊ အဘက်ဘက်က ပြည့်စုံပေတာပဲ၊ ပညာရှိများက တွေးကြည့်တာဟာ ပညာမဲ့များ ပြေးကြည့် တာထက် မှန်တယ်လို့ ဒါမျိုးတွေကြောင့် ပြောတာထင်ပါတယ် ဆရာ”

ဤသာဓက ၇ ၌
(က) နိမိတ် (အကြောင်းဖြစ်ရပ်) = မကြည်အောင်၏ ပုဂံရာဇဝင်သီချင်း။
(ခ) နိမိတ်၏ အဖြေ (အကျိုးဖြစ်ရပ်) = ဒေါ်စောရီနှင့် ဦးထွန်းမောင် တုတ်များကို စားမည်။
(ဂ) ပြဿနာအမေး = တုတ်ကြီးများကို ဘယ်သူစားမလဲ။
(ဃ) ပြဿနာ၏ အဖြေ (အကျိုးဖြစ်ရပ်) = ဒေါ်စောရီနှင့် ဦးထွန်းမောင်တို့ တုတ်စားမည်။ (ခ) နဲ့ (ဃ) တူညီသည်။

ဘောပွဲ သာဓက (၈)။ အချို့သော နိမိတ် စနည်းတွေ ဖြစ်ရာပျက်ကြောင်းကို ပြသရာတွင် ဓာတ်ဆင်၊ ဓာတ်ရိုက်၊ ယတြာ ပြုလုပ် ပေးရန်ကိုပါ ထည့်သွင်း ပါလာတတ်သည်။ ထိုသို့ (ယတြာ၊ ဓာတ်ရိုက်) မှ ပင် အောင်မြင်မည်ဟု ဆိုလိုရင်း ဖြစ်သည်။ ယခုဖော်ပြမည် ဖြစ်သော သာဓကသည် ဤသဘောကို ထင်ရှားစေလို၍ ဖြစ်သည်။

ကိုးသင်္ချိုင်း သံ။ ကျွန်ုပ်အမှုထမ်းနေသော မြို့တွင် ခရိုင်ဘောလုံး ဗိုလ်လုပွဲ နောက်ဆုံးပွဲကို ကစားမည်။ ကစားမည့် အသင်းနှစ်သင်းမှာ မြို့ခံအသင်းနှင့် အခြားအဝေးမှ လာမည့်အသင်းတို့ ဖြစ်သည်။ ကိုယ်လက် ကြံ့ခိုင်ရေးမှူးသည် ကျွန်ုပ်ထံလာ၍ အကူအညီတောင်းသည်။ (အာဂ လူငယ်ပေပဲ) ကျွန်ုပ်က မနက်ဖြန်လာရန် ပြောလိုက်သည်။

ထိုနေ့ညဦး ခြောက်နာရီ လောက်တွင် လမ်းလျှောက်ရင်း အတိတ်နိမိတ် ရှာပါသည်။ ရှာမရ၊ သို့ဖြစ်၍ ရုပ်ရှင်ဝင်ကြည့်သည်။ ဗမာ ဇာတ်ကား၊ အမည်က ကိုးသင်္ချိုင်းသံ ဖြစ်သည်။ ထိုအမည်မှာ ဆန်း၍ နိမိတ်ယူရန် ဝင်ကြည့်ခြင်း ဖြစ်သည်။

ရုပ်ရှင်ဇာတ်ကားက လူတစ်စုသည် အသိက အလိုကာယသိဒ္ဓိ ဓားလှံပြီး၍ နယ်လှည့်ပြီး ဗိုလ်ကျနေသည်၊ သူတို့ကို ဘုရင့် တပ်တော်သားများ မနှိမ်နင်းနိုင် ဖြစ်နေသည်။ ကျွန်ုပ်၏ အသိက အခြားကလာမယ့် ဘောသင်းဟာ ခြေစွမ်းကောင်းတွေပါလား၊ သူတို့ကို မနိုင်နိုင်ဘူးဆိုပါကလားဟု ဖြစ်သည်။

ရုပ်ရှင်က ဆက်ပြသည်။ ဘုရင့်သားတော်သည် လူဆိုးများကို နှိမ်နှင်းရန် ဆရာရသေ့ထံမှ နည်းတောင်းသည်။ ဆရာရသေ့က ထိုလူဆိုးများကို သာမန်ဓားလှံများဖြင့် ခုတ်မရ၊ ထိုးမပေါက်နိုင်၊ ကိုးသင်္ချိုင်းမှ သံများကို စုဆောင်း၍ လက်နက်လုပ်ပြီး တိုက်မှ၊ နိုင်မည် ဟုညွှန်ပြသည်။ ကျန်ုပ်စိတ်တွင်ကား အင်းယတြာ၊ ဓာတ်ရိုက်ပုံက ပါသေးလို့ တော်သေးရဲ့ ဟုဖြစ်သည်။

ရုပ်ရှင်မှာ မင်းသားက ကိုးသင်္ချိုင်းသံများကို စုဆောင်းပြီး ဓားလှံ လက်နက်လုပ်ပြီး လူဆိုးများကို နှိမ်နင်းရာ ကောင်းစွာ ထမြောက် အောင်မြင်လေသည်။

ယတြာနှင့်ဆိုရင် အမှန်နိုင်မည်ဟု ထိုသဘောက ဆိုသည်။ ချိန်းဆိုထားသည့်အတိုင်း ကြံ့ခိုင်ရေးမှူး လာသောအခါ ကျွန်ုပ်က မောင်တို့ရှုံးပြီ။ လာမယ့် အသင်းကလူတွေက ခြေစွမ်းကောင်းတွေ၊ မောင်တို့နဲ့ ဘာမျှမဆိုင်ဘူး ဟုပြောလိုက်ရာ သူကဒါဖြင့် ဦးလေးကူပါဦး၊ ကျွန်တော်က မြို့ခံအသင်းပါ၊ ကိုယ့်မြို့မှာ ကစားရလို့ ရှုံးရင် မျက်နှာမထားတတ်ပါဘူး၊ တခြားမြို့မှာ သွားကစားရလို့ ရှုံးရင်အကြောင်းပြလို့ ရသေးတယ်။

ကျွန်ုပ်။ ။ ဒီလိုဆိုရင်မောင် ကိုးသင်္ချိုင်းသံကို သွားယူခဲ့လို့ ပြောလိုက်တော့ ဦးလေးကလည်း မဖြစ်နိုင်တာတွေ ပြောတယ်။ သင်္ချိုင်းကိုးခုက သံကို ကျွန်တော်က ဘယ်လိုသွားရှာရမလဲ၊

ကျွန်ုပ်။ ။ မောင်ရှာလို့ မရနိုင်ဘူးဆိုတာကိုတော့ သိပါတယ်။ လုပ်ရမှာက ဆင်တူယိုးမှား သဘောပါ။ အရေးကြီးတာကဘ၉ရယ်၊ သင်္ချိုင်းရယ်၊ သံရယ်ပဲ မဟုတ်လား။ အိမ်ရိုက်သံ ကိုးမျိုးရနိုင်ရင် ကောင်းတာပေါ့၊ မရနိုင်ရင်လည်း သံအမျိုးကွဲ ၁လက်မ၊ ၁လက်မခွဲ တို့ကို ၅၄ ချောင်းယူပြီး သင်္ချိုင်းမှာ ခဏသွားချထားလိုက်ရင် ကိုးသင်္ချိုင်းသံ ဖြစ်ပြီပေါ့။ အဲဒီသံကိုယူ ဂိုးတိုင်တန်း နှစ်တန်းမှာရိုက်၊ ၁၈ ချောင်းကုန်မယ်၊ ကျန်တဲ့အထဲက ၉ချောင်းစီ စီပြီး ဂိုးနှစ်ဘက်ရဲ့ အလည့်တည့်တည့်မှာ မြှုပ်ထားလိုက်၊ နက်နက်လည်းတူး၊ ခြေထောက် စူးမိဦးမယ်။ ကျန်တဲ့ ၁၈ချောင်းတော့ သိမ်းထားဦး။

ညနေဘက်တွင် ကြံ့ခိုင်ရေးမှူးသည် အူယားဖားယားနှင့် ပြန်ရောက်လာသည်။ ဦးလေး၊ ဦလေး ပြောတဲ့အတိုင်း သံချောင်းတွေ ဂိုးအလယ်မှာ မြှုပ်ဖို့ မြေတူးလိုက်တော့ ဂိုးနစ်ဖက်စလုံးမှာ နရွဲသီး ခုနစ်လုံးစီကို တွေ့တယ်။ နရွဲသီး ၁၄လုံးကို ကြည့်ပါဦး ဟုပြောသည်။ အင်း တစ်ဖက်အသင်းကလည်း မခေပါ့လားကွ၊ သူများလုပ်ထားတာကို ကိုယ်ကဖော်ထုတ်နိုင်ရင် ပြီးတာပါပဲလေ။

ဘောလုံးပွဲ ကစားသောအခါ ပထမနေ့တွင် မြို့ခံအသင်းက နိုင်သည်။ ဒုတိယနေ့တွင် အခြားအသင်းက နိုင်သည်။ တတိယနေ့ ဆက်ကစားရမည်။ ကျန်သော သံ ၁၈ ချောင်းကို တစ်ဖက်လျှင် ကိုးချောင်းစီ ဂိုးတန်း ဂိုးတိုင်များမှာ ရိုက်စေသည်။ တတိယနေ့ ပွဲတွင် မြို့ခံအသင်းက နိုင်၍ ဒိုင်းရသည်။

ဘောပွဲ ပရိသတ်လူထုက မြို့ခံအသင်းသည် ကံကောင်း၍သာ နိုင်သည်။ အခြားက လာကစားသော ဘောအသင်းနှင့် ခြေချင်းမှာ ကွာခြားလှသည်။ ဘောပွဲ ကြည့်မကောင်း၊ တဖက်သတ် ဖြစ်နေသည်ဟု မှတ်ချက်ပြုကြသည်။ ကျွန်ုပ်က ထိုအသင်း ခြေစွမ်းကောင်းသော်လည်း နိုင်ချင်သော ဇောပြင်းထန်လွန်းသဖြင့် ပြာလောင်ခတ်သည့် သဘောသက် ရောက်သွားခြင်းကြောင့် ကွင်းတစ်ဝက်ထဲဖိ၍ ကစားနိုင်သော်လည်း ဂိုးမရဘဲ ရှုံးရသည်ဟုမြင်သည်။

ဤသာဓက အမှတ် ၈ တွင်
(က) နိမိတ် (ကြောင်းဖြစ်ရပ်)သည် ကိုးသင်္ချိုင်းသံ ရုပ်ရှင်ဖြစ်သည်။
(ခ) နိမိတ်၏ အဖြေမှာ (အကျိုးဖြစ်ရပ်) ကိုးသင်္ချိုင်းသံ လက်နက်နှင့် ကစားမှနိုင်မည်။
(ဂ) ပြဿနာ (အကြောင်းဖြစ်ရပ်) ဘောပွဲနိုင်မနိုင်။
(ဃ) ပြဿာနာ၏ အဖြေ = ကိုးသင်္ချိုင်း သံလက်နက်နှင့် ကစားလျှင်နိုင်မည်။ (ခ) နှင့် (ဃ) တူညီသည်။

စစ်တိုက်သင့် မတိုက်သင့် သာဓက ၉။ အချို့သော နိမိတ်၊ စနည်း၊ တဘောင်တို့၌ ဖြစ်ရာပျက်ကြောင်းကို ပြသရာတွင် ဓာတ်ဆင်၊ ဓာတ်ရိုက် ယတြာပြုရန် ပါဝင်မလာပေ။ ယင်းသို့ ဓာတ်ဆင် ယတြာပြုရန် မပါဝင်ဘဲလျက်၊ ဓာတ်ရိုက် ဓာတ်ဆင် ပြုမည်ဆိုပါကလည်း အကျိုးများမည် မဟုတ်ပေ။ ဖြစ်ပျက် သဘောအတိုင်းသာဟု ဆိုလိုသည်။

ဤအဖြစ်မျိုးနှင့် ကြုံလျ င်မလုပ်သင့်သည်ကို ဇွတ်မလုပ်ပဲ မိမိအကျိုး ရှိစေရန် မိမိ၏ နေရေးထိုင်ရေး လုပ်ရေးကိုင်ရေး တို့တွင် ပညာရှိများ၏ ဩဝါဒများကို လိုက်နာ နေထိုင်သင့်ပေသည်။ ဤသဘောကို ပေါ်လွင်ထင်ရှားစေရန် သာဓက အမှတ် ၉ ကိုတင်ပြခြင်း ဖြစ်သည်။

အမရပူရမြို့ကို တည်ထောင်စိုးစံသော မင်းတရားကြီးသည် ယိုးဒယားနိုင်ငံကို ချီတက် သိမ်းယူတော်မူမည်ဟု အကြံတော် ဖြစ်လေသည်။ စစ်ချီသင့်-မသင့်ကို သိလိုတော်မူ၍ အယူတော် မင်္ဂလာကို ခေါ်တော်မူပြီး နိမိတ်၊ စနည်း၊ တဘောင် တို့က မည်သို့ဆိုသည်ကို မေးမြန်းစုံစမ်း တော်မူသည်။

အယူတော် မင်္ဂလာအမတ်က ရွှေနန်းရှင်ဘုရား၊ ကျွန်တော်မျိုးသည် ယိုးဒယား ဈေးအတွင်းမှဖြတ်၍ နန်းတော်သို့လာခဲ့ရာ ကလေးသူငယ်များ တဘောင်သီချင်း ဆိုနေသည်ကို ကြားခဲ့ရပါသည်။ ထိုတဘောင် သီချင်းမှာ ဘာမထီ၊ မချီလျှင် နေမျိုးညွန့် စိုးရခေါင်က၊ တသာကီ၊ ဇာမရီ ချီထွက်လျှင် ရတက်တော်ပူ ဗျာငွေ့တွေရ နောင်တဟူ၍ ဖြစ်ပါကြောင်း။

ထိုတဘောင်က ဆိုလိုရင်းမှာ ယိုးဒယားကို စစ်မတိုက်လျှင် ယိုးဒယားမင်းသည် နှစ်စဉ်ဆက်သမြဲဖြစ်သော ရွှေပန်းခက်၊ ငွေပန်းခက် ပဏ္ဏာလက်ဆောင်များ ဆက်၍ နေမည်ဖြစ်သဖြင့် ခေါင်ကပင် နေရလိမ့်မည်။

ယိုးဒယားကို စစ်တိုက်လျှင် အရေးတော်မပြီးစီး၍ (ဝါ) စစ်ရှုံး၍ နောင်တနှင့် တွေ့စရာ အကြောင်းရှိပါကြောင်း သို့ဖြစ်၍ မချီလျှင် ခေါင်က၊ ချီလျှင် နောင်တ ဟုဆိုလိုရင်း ဖြစ်ပါသည် ဟုတင်လျှောက် လေသည်။ (တိုက်ရိုက်ကောက်ယူနည်း)။

ဘုရင်မင်းမြတ်သည် (မင်းမာန်) တက်နေသဖြင့် အယူတော် မင်္ဂလာ၏ လျှောက်ထားချက်ကို သဘောမကျဘဲ ငါကြံလျှင် ယိုးဒယားလို မင်းငယ်မျှကို မဆိုထားနှင့်၊ သိကြားမင်းပင် ငါ့ကိုဘက်ပြိုင် အန်တုနိုင်စရာသော အကြောင်းသည် မရှိ၊ ယခု မောင်မင်း တင်လျှောက်သော တဘောင် စနည်းကိန်းသည် အမှန်တစ်ကယ်ပင် ရှိနေလျှင်လည်း သင်တို့ပညာရှိများက ထိုကိန်းကို ကြေရန်ခြေရန် ဓာတ်ဆင်ဓာတ်ရိုက် ယတြာများကို ပြုလုပ်ကြရမယ်။

ယိုးဒယားကို စစ်ချီတိုက်ခိုက်ရန်ကိုလည်းစစ်ပြင်ကြရမည်ဟုမိန့်တော်မူ၏။ ယိုးဒယားကိုကုန်းကြောင်း၊ ရေကြောင်းစစ်ချီခဲ့တယ်။ အတိုချုံးပြောရရင်အလိုအတိုင်းယိုးဒယားကိုမသိမ်းနိုင်ဘဲအားလုံးစစ်တပ်တွေကိုမုတ္တမကြောင်း၊ ထားဝယ်ကြောင်းက ပြန်ဆုတ်ပြီး အမရပူရမြို့ကို ပြန်လာခဲ့ကြတယ်။ ရှင်ဘုရင်က ညည်းညူတော်မူတယ်။ ယိုးဒယားကို စစ်ချီမည်ဟု ကြံရွယ်စဉ်က အယူတော် မင်္ဂလာက မချီလျှင်ခေါင်က၊ ချီလျှင်နောင်တ ဟူသောစကားမျိုး ငါ့ကို တင်လျှောက်ခဲ့တယ်၊ ငါက အရေးမထား ဂရုမပြုဘဲ စစ်ချီခဲ့တယ်၊ မအောင်မြင်ခဲ့ဘူး။

နောက်ထပ်တစ်ဖန် တိုက်ခိုက်ဖို့ရန်ကလည်း ရာသီဥတုကလည်း မကောင်း၊ ဗိုလ်ခြေကလည်းနွမ်း၊ ရိက္ခာလည်းပန်းခဲ့ပြီမို့ စိတ်မှန်းတိုင်း ပေါက်တော့မည်မဟုတ်၊ အယူတော် မင်္ဂလာတင်လျှောက်တဲ့ တဘောင်ကိန်းခန်းကို ကျေလည်အောင် ခြေရန်သင်းတို့ ပညာရှိအခေါ်ခံတဲ့ အမတ်တွေကို ယတြာ၊ ဓာတ်ဆင်ဓာတ်ရိုက်ရန် စေခိုင်းသော်လည်း မကျေ၊ ယတြာကိန်းခန်း လောကီကျမ်းတွေကို တတ်စွမ်းသည့် ဆရာဟု အမည်တပ်ထားသော်လည်း စီစင်စစ်အားဖြင့် ဖြစ်ဖြစ်မြောက်မြောက် အားကိုးလောက်အောင် ပေါ်ထွက်လာခြင်းမရှိ၊ မစွမ်းဆောင်နိုင်ကြလို့ စိတ်မချမ်းသာနဲ့ ညည်းညူတော်မူတယ်။

ခေတ်စကားနဲ့ ပြတ်ပြတ်ပြောရရင် မင်းတို့ပညာရှိဆိုတဲ့ အမည်ခံထားတဲ့ လူတွေဟာ ငါပေးထားတဲ့ လခ ရိက္ခာတော်တွေကို အလကား ညာစားနေတာ၊ အလကားလူတွေ၊ ဘာမှ အားကိုးအားထား ထိုက်တဲ့လူတွေ မဟုတ်ဘူး၊ မကောင်းတဲ့ ကိန်းကလေး ရှိနေရင်လည်း ဒီကိန်းကလေးကို ကြေအောင် ချေနိုင်တဲ့ လူစားတွေ မဟုတ်ဘူးလို့ သူ့အလိုဆန္ဒမပြည့်လို့ ဒေါသနဲ့ အပြစ် ပြောနေခြင်း ဖြစ်ပါတယ်။

ဒီတစ်ခါမှာ ပညာရှိ အမတ်ကြီး ဦးပေါ်ဦး ကဒေါသ ပြေငြိမ်းအောင် အကျိုးအကြောင်း သာဓကများဖြင့် ဘုရင်နားဝင် သဘော ပေါက်အောင် လျှောက်ထားရပြန်တယ်။

ရွှေဘုန်းရှင်ဘုရား၊ ဤဇမ္ဗူဒိပ်ကျွန်းကြီးသည် ကျွန်းထူးကျွန်းမြတ်ဖြစ်၍ ဇမ္ဗူဒီပါ လက်ယာ တောင်ကျွန်းဟု ခေါ်ပါသည်။ ဤသို့ ခေါ်ဝေါ် ပညတ်သည်နှင့် အညီ ဤကျွန်း၌ ပေါက်ရောက်ကုန်သော နွယ်ပင်တို့သည် အချင်းချင်း နွယ်တက်ကြရာ၌ လည်းကောင်း၊ သစ်ကိုင်း သစ်ခက် စသည်တို့ကို နွယ်တက်ကြရာ၌ လည်းကောင်း၊ ကျွန်း၏ နိမိတ်အရ လက်ယာရစ် လှည့်ပတ်၍သာ နွယ်တက်ကြရိုး ဓမ္မတာဖြစ်သည်။

ဤအချက်ကို ထောက်၍ ဇမ္ဗူဒီပါ လက်ယာတောင်ကျွန်း ဩဘာနိမိတ် ထွန်းကြောင်း သိရပါသည်။ အကယ်၍ ဓမ္မတာမဟုတ်ဘဲ လက်ဝဲရစ် နွယ်တက်သော နွယ်ပင်တွေ့လျှင် ကောင်းကြောင်း ကျမ်းပေါင်းများစွာ တွင်တွေ့ရှိရသည့် အပြင် လက်တွေ့၌လည်း ဒိဋ္ဌဧကန်အမှန်ပင် ဖြစ်ပါသည်။

ဤသို့ နိမိတ် စနည်း တဘောင် ဩဘာအရ ဖြစ်တတ်သော ကျွန်း၌ ပေါ်ထွန်းလာသော အယူတော် မင်္ဂလာ တင်လျှောက်သည့် မချီလျှင် ခေါင်က၊ ချီလျှင် နောင်တ တည်းဟူသော တဘောင်စကားကို အလိုတော်မကျဘဲ ပယ်ရှား၍ စစ်ချီတော်မူသောကြောင့် ရိက္ခာကုန်ခန်း ကိုယ်တော်လည်းနွမ်း၊ ဗိုလ်ခြေလည်းပန်း ဖြစ်ရပါသည်။

ပညာရှိ စကားကို မနာယူ၍ ပျက်စီးရသော သာဓကများထဲမှ သာဓကတစ်ခုလည်း အင်းဝပြည့်ရှင် ရွှေဘုန်းတော် အရှင်ဘုရား၏ ဘေးလောင်းတော် မင်းခေါင်ကြီးသည် ရာဇာဓိ ရာဇာဘွဲ့ခံ ဟံသာဝတီ ပြည့်ရှင်ရာဇာဓိရာဇ်နှင့် စစ်ဖြစ်ကြရာ သားတော် မင်းရဲကျော်စွာသည် စစ်နိမိတ် အရိပ်တံခွန်ကို နားလည်ကြသော ဗိုလ်မှူး၊ တပ်မင်းတို့၏ အကြံပေးတင်ပြ လျှောက်ထားခြင်းကို အရေးမယူ ဂရုမထား မင်းမာန်ပွားသောကြောင့် ရန်သူ့လက်တွင်း၌ အရေးပျက်ခဲ့ဖူးပါသည်။

ရွှေဘုန်းတော် အရှင်ဘုရား၊ လောက၏ဟိတ်၊ ပြနိမိတ်ကို အလိုတော်မရှိ၍ ပျက်စီးတော် မူရသည့် ထုံးတစ်ခု ရှိပါသေးသည်။ အရှင်ဘုရား၏ ဘေးလောင်းတော် အနော်ရထာ မင်းစောသည် ရွှေနန်းတော်မှ ထွက်တော်မူရာ စီးတော်ရထား၏ ရှေ့စူးစူးမှစူးမှ ထူးဆန်းအံ့ဩဖွယ် ကျယ်လောင် ပြင်းပြစွာသော အသံဖြင့် ဆူညံမစဲ မြေကြီးထဲမှ ရင်ကွဲမတတ် မြည်ကြွေးနေသော ဖားအော်သံကို ကြားတော်မူသော် ဤအသံကား အဘယ်နည်းဟု မေးမြန်းတော်မူရာ ရှေ့နောက်သိမြင် ပညာရှင် ပရောဟိတ် စသောဟူးရားဖြူ ဟူးရားညို တို့က ဖားဖိုသေ၍ ဖားမငိုကြွေးနေသော အသံဖြစ်ပါကြောင်းနှင့် တင်လျှောက်ကြသည်။

အမှန်ကိုသိလို၍ မြေကြီးကို တူးဆွကြည့်ရာ အမှန်ဖြစ်ကြောင်း တွေရလေသည်။ ၎င်းနိမိတ်သည် ဘယ်သို့သော သဘောရှိ သနည်းဟု မေးမြန်းပြန်ရာ ပညာရှိတို့က နေပြည်တော်မှထွက်၍ အပြင်၌ ကျက်စားတော် မမူသင့်ပါ။

အကယ်၍ ရှေ့သို့ဆက်လက် ထွက်တော်မူခဲ့လျှင် ပြ-နိပ်စ်-ဗျာယ-မကရ-ကြဋ်-ဥပဒ် ဖြစ်၍ ပြိုကွဲ ပျက်စီးတတ်ပါသည် ဟုလျှောက်ထားကြ၏။

ငါတည်းဟူသော ဘုရင်မာန်ဖြင့် မိမိ၏ ဘုန်းတန်ခိုးအား ကံကိုယုံကြည်တော် မူလွန်းသဖြင့် နန်းတော်သို့ မပြန်ဘဲ ဆက်လက် ထွက်တော်မူသောကြောင့် ကျွဲခတ်၍ သေဆုံးရဖူးကြောင်း ရာဇဝံသစာဟောင်းများ၌ ထင်ရှားပါရှိပါသည်။

ထို့ပြင် စစ်တိုက်ရာ၌ စစ်တို့သဘောမှာ စွမ်းပကားနှင့် အင်အားကြီးသည် နိုင်ရမည်ဟု အထင်မကြီးသာပါ။ မကိုးစားရာ။ ရေနေ-မြေနေ ပထဝီအနေအထား၊ တပ်အခြေခိုင်လုံခြင်း၊ ဗိုလ်ပုံအတွက် ရိက္ခာပြည့်စုံသည်သာ ပဓာန ဖြစ်ပါသည်။

ပညာရှိစကား နာယူ၍ အကျိုးရှိပုံ။ ဗညားနွဲ့ခေါ် ရာဇဓိရာဇ်သည် ဥက္ကလာပသို့ စစ်ထွက်ရာ၌ စစ်အင်အားနည်းသော်လည်း ရှေ့နောက် သိမြင်ပညာရှင်များ ဖြစ်ကြသော ဇွဲကနံ လူထွက်နှင့် သခင်မင်း ကံစီတို့၏ စကားကို အရေးပေး နာယူသောကြောင့် (သာမဥပါယ်၊ ဗေဒဥပါယ်၊ ဒဏ္ဍဥပါယ်၊ ဓာနဥပါယ်) ဟုဆိုအပ်သော ဥပါယ် ၄ ပါးတို့ဖြင့် မရေမတွက်နိုင်သော စစ်သည်ဗိုလ်ပါနှင့် ပြည့်စုံသော ဟံသာဝတီ ပြည်ကြီးကို အလိုတော်အတိုင်း ပြည့်စုံ၍ အောင်မြင် ခဲ့ပါသည်။ ဤသို့အားဖြင့် အမတ်ပညာရှိကြီး ဦးပေါ်ဦး ထောက်ထားလိုက်မှ အရေးပြီး ဆုံးသွားပါတယ်။

လှော်။ ။“ဒါကြောင့် အမတ်ကြီး ဦးပေါ်ဦးလို့ ကျော်ကြားပေတာ၊ ကျွန်တော် အံ့ဩနေတာက မြေကြီးထဲက ဖားအော်သံကို ကြားတာနဲ့ ဖားဖိုသေလို့ ဖားမငိုသံ လို့သိတာကိုပါပဲ၊ တိရိစ္ဆန်ရဲ့ အသံကို ကြားတာနဲ့ ပျော်တဲ့အသံ၊ ငိုတဲ့အသံလို့ သိတာ ချီးမွမ်းစရာပါပဲ”

ကျွန်ုပ်။ ။“ဒါတော့ သတိနဲ့ ဝါစုက္ကတ ပြုနိုင်ရင် သိနိုင်ကြတာပါပဲ။ ဒီနေ့တော့ တော်တော်များသွားပြီ၊ မိုးတောင်ချုပ်သွားပြီ၊ ကဲပြန်ကြပေတော့”",
"imagelink":"https://i.pinimg.com/736x/f2/ef/6b/f2ef6b1ac2ef1c60db2d72608a0709c2.jpg",
"openlink":"",
"notetext":"",
"videolink":""},
{
"title":"နည်းမျိုးစုံနှင့် နိမိတ်။",
"subtitle":"စနည်းအမျိုးမျိုးကို အဖြေရှာပုံ။",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"နည်းမျိုးစုံနှင့် နိမိတ်၊ စနည်းအမျိုးမျိုးကိုအဖြေရှာပုံ။

ကျွန်ုပ်။ ။“ကိုရွှေလှော်တို့ လာခဲ့ကြပြီလား။ ကျုပ်ပြောခဲ့တာတွေလည်း အတော်များသွားပြီ။ မငြီးငွေ့ ကြသေးဘူးလား”

လှော်။ ။“ဟာဆရာကလည်း မဟုတ်တာ။ ဘယ်မှာ ငြီးငွေ့ရမှာလဲ။ ကျွန်တော်တို့မှာ ဆရာပြောခဲ့တာတွေကို ကောင်းစွာ မမှတ်မိသေးပေမယ့် စိတ်ကတော့ ရှေ့ကိုပြောမယ့် အချက်အလက်တွေကိုပဲ နားထောင်ချင်နေတာ။ နဂိုကလည်း ဝါသနာက အနည်းနဲ့အများ ရှိနေလေတော့ စိတ်ပါဝင်စားမှု ရှိနေတာပေါ့ ဆရာ”

ကျွန်ုပ်။ ။“ကြားရတာ ဝမ်းသာပါတယ်၊ ဒီနေ့တော့ ပြောပြခဲ့ပြီးတဲ့ နည်းမျိုးစုံနဲ့ နိမိတ်၊ စနည်း တဘောင် အမျိုးမျိုးကို ဘယ်လို အဖြေရှာ ရတယ်ဆိုတဲ့ အကြောင်းကို ပြောပြဖို့ပါပဲ။ ရည်ရွယ်ချက်ကတော့ နိမိတ်၊ စနည်းတွေကို ဘယ်လို ကောက်သွားတယ်။ သာမန်မဟုတ်တဲ့ နိမိတ်၊ စနည်းတစ်ခုထဲမှာပဲ ဖြေရှင်းနည်း၊ တစ်နည်းမက နှစ်နည်း၊ သုံးနည်း စသည်ဖြင့် လိုအပ်သလို (အသုံးချ) သွားပုံတွေကို သိစေချင်လို့ပါပဲ။ ကိုယ်တိုင်တွေ့ကြုံ အဖြေရှာတဲ့အခါ အမှီသဟဲ အထောက်အကူ ပြုနိုင်ရန်ဖြစ်ပါတယ်။ အကြောင်းအရာ များကလည်း စိတ်ဝင်စားဖွယ်၊ ဗဟုသုတ ရဖွယ်များ ဖြစ်ပါတယ်။ ကဲစကြစို့”

(၃၆ကောင်ထီနှင့် အတိတ်ခေါ် နိမိတ်)။

သာဓက(၁)။ စကားညှပ်။ ။ ၃၆ ကောင်ထီသည် တစ်ချိန်က အလွန်ခေတ်စားခဲ့သည်။ အထူးသဖြင့် နယ်ခြားမြို့ကြီးများတွင် ဖြစ်သည်။ တော်လှန်ရေး အစိုးရသည် ကစားမှု မှန်သမျှကို ပိတ်ပင်တားမြစ်ခဲ့ပြီး နိုင်ငံ၏ တိုးတက် ကြီးပွားရေး များကိုသာ ဇောက်ချ၍ လုပ်ကိုင်ရန် ရှေ့ဆောင်ဦးစီး ကြိုးပမ်းဆဲရှိသည်။ ထို့ကြောင့် ယခုအခါ၌ ၃၆ ကောင်ထီ လောင်းကစား ခြင်းသည် ကွယ်ပျောက်ခဲ့လေပြီ ဖြစ်သည်။

သို့သော် ထိုခေတ်က လောင်းကစားခဲ့ဖူးသူ အချို့သည် ဤစာတမ်းကို ဖတ်ရှုပြီးသောအခါ မိမိတို့ ထိုအချိန်က အတိတ်စိမ်း ကောက်ယူ၍ လောင်းကစားခြင်းတွင် အတိတ်စိမ်း၏ အဖြေသည် အဘယ်မျှ မှားခဲ့သည်ကို ပြန်၍ သိသာစေလို၍ သာဖြစ်သည်။

အချိန်ကား ၁၉၄၉ ခုနှစ်လောက်ဖြစ်သည်။ ကချင်ပြည်နယ် မြစ်ကြီးနားမြို့၌ ကချင်ပြည်နယ်နေ့ ပွဲတော်ကျင်းပသည့် အခါများတွင် ၃၆ကောင်ထီ ဖွင့်ခြင်းမှာ တစ်နှစ်တစ်လေ ပါလာတတ်သည့် အတိုင်း ထိုနှစ်၌ ပါဝင်လေသည်။

၃၆ကောင် ထီဒိုင်သည် အမှန်အားဖြင့် လိမ်နေခြင်းသာ ဖြစ်သည်။ ၃၆ကောင် အပြည့် ၃၆ပြား ထိုးလျှင်လည်း ၂၇ပြားသာ ပြန်လျှော်မည် ဖြစ်၍ သူက ၉ပြား ၂၅ရာခိုင်နှုန်း အမြတ်ပေါ်ပြီး ဖြစ်သည်။ တစ်ကောင်ထိုးလျှင် ကိုယ်က တစ်ကောင် သူက ၃၅ကောင်ဖြစ်၍ ၃၄ကောင် ရှုံးနေသည်။ ထီဒိုင်က အတိတ်ကို ရေးထားသည်။ သူဝှက်ထားသော အကောင်အတွက် ရည်ရွယ်၍ ပေးသော အတိတ်ဟု လူထုကို နားလည်စေသည်။ ကြည့်ထိုးရန် အနီးတိတ်ဟုလည်း ဒိုင်ကထပ်မံ ပေးသေးသည်။ အတိတ်ပေးပုံကို ဟာသအဖြစ်နှင့် ဥပမာပြောဦးမည်။

အတိတ်။ ။ ရွှေမြင်းမိုရ် တောင်ကလပ်၊ ပုဏ္ဏားအို ခြေစုံရပ်၊ နက္ခတ်ကိုတဲ့ကြည့်လေသည်တဲ့။ အနီးတိတ် ကြည့်ထိုးရန်။ ။ တောင်ခြေမှာရှိတယ်၊ ခြုံကြိုခြံကြားမှာ ရှိတယ်တဲ့။ လူထုဟာ၂၇ ဆ လျော်ကြေး လိုချင်တဲ့ လောဘက မျက်စိကို ကန်းစေတဲ့အတွက် သွားလည်းဒီအတိတ်၊ စားလည်း ဒီအတိတ်၊ အလုပ်အကိုင်မှာလည်း ဒီအတိတ်အကြောင်းပဲ အဖြေရှာရင်း အချိန်ကို ကုန်စေတယ်။

တစ်အိမ်လုံးပဲဖြစ်နေ မိမိတို့ချွေးနည်းစာနဲ့ ရှာထားလို့ရထားသော တစ်နေ့ဝင်ငွေလေးကို ၃၆ ကောင် ထီဒိုင်အား သွားပူဇော်လိုက်ကြသည်။ ဘာဖြစ်လို့ပါလဲ။

ဒိုင်က ဘယ်လို အတိတ်ပေးပေး သူဖွင့်မယ့် အကောင်က ဘယ်သူမှ မတွေးခေါ်နိုင်တဲ့ သို့မဟုတ် အတွေးအခေါ် နည်းမယ့် အကောင်သာ ဖြစ်ပေမည်။

သူပေးသော အတိတ်က ၃၆ ကောင်လုံး အကြုံးဝင်တဲ့ အတိတ်မျိုးဖြစ်သည်။ ဒီတော့ ၃၆ ကောင်ထီ ၃-၄ ရက်လောက် ဖွင့်လိုက်ရတယ် ဆိုရင် ဒိုင်က ၃-၄ သောင်းချီပြီး အမြတ်ရ လေသည်။

လူထုက ဒိုင်ကို ၃-၄ သောင်း ပူဇော်လိုက်ရ ရုံတင်မက အလုပ်ပျက် အကိုင်ပျက်တွေက များစွာပါသေးသည်။ ဒါကြောင့် တော်လှန်ရေးအစိုးရက လုံးဝပိတ်ပစ်လိုက် ခြင်းသည် မြင့်မြတ်သည့် စေတနာဖြစ်သည်။

အမှန်တစ်ကယ် တိုင်းပြည်က လိုအပ်သည်ကို ဆောင်ရွက်လိုက်ခြင်းဟု လူတိုင်းဝန်ခံရပေမည်။ ကျွန်ုပ်လောင်းကစားမှုကို ဝါသနာမပါ၊ သို့သော် ဗဟုသုတ အဖြစ်လည်းကောင်း၊ မိတ်ဆွေများနှင့် ရင်းနှီးမှုရရှိရန်လည်းကောင်း၊ ဤသဘောများ အတွက်သာ ပါဝင်ကစားခြင်းဖြစ်သည်။

ခုကိစ္စတွင်မူကား ကျွန်ုပ်လေ့လာနေသော အယူတော်မင်္ဂလာနည်းကို လက်တွေ့ စမ်းသပ် ကြည့်ရှုလိုခြင်း ဖြစ်သည်။ ထိုအချိန်တွင် အယူတော်မင်္ဂလာပညာကို လိုက်စားခဲ့သည်မှာ သုံးနှစ်ကျော်ခန့်ရှိလေပြီ။

ထိုနေ့ည ခုနစ်နာရီလောက်တွင် ကျွန်ုပ်အိမ်နှင့် နှစ်ဖာလုံ သာသာမျှဝေးသော ကချင်ပြည်နယ်နေ့ ပွဲတော်ကျင်းပရာသို့ ဖြတ်လမ်းမှ ဘောလုံးကွင်းကို ဖြတ်၍လျှောက်သည်။ လမ်းတွင်တွေ့သော နိမိတ်၊ စနည်းဖြင့် ၃၆ ကောင်ကို ထိုးရန်ဖြစ်သည်။ လမိုက်သော ညဖြစ်၍ အလွန်မှောင်နေသည်။ ကွင်းပြင်ကို ဖြတ်ရာ၌ ဘေးကိုကြည့်၍ မမြင်ရသဖြင့် ခေါင်းအောက်စိုက်၍သာ လျှောက်သွားခဲ့သည်။ ဒိန်းခနဲမြည်၍ နဖူးကို တစ်စုံတစ်ခုဖြင့် ရိုက်မိသောကြောင့် လူမှာနောက်သို့ လန်သွားသည်။

သေသေချာချာ ကြည့်သောအခါ ဂိုးတိုင်၏ နောက်က ထောက်ထားသည့် ဒေါက်တန်းကို နဖူးနှင့်ဝင်၍ တိုက်မိခြင်း ဖြစ်သည်။ မှောင်ထဲတွင် ဒေါက်တန်းအနီး၌ ဆောင့်ကြောင့်ထိုင်၍ အိတ်ထဲမှ လက်ကိုင်ပုဝါကို ထုတ်ယူပြီး အာငွေ့ပေး၍ နဖူးယောင်သွားခြင်းကို ကြပ်ပူထိုးသည်။

အချို့သော မိတ်ဆွေတို့သည် ယေဘုယျအားဖြင့် ဤဖြစ်ရပ်မျိုးကို တွေ့ကြုံရလျှင် နိမိတ် မကောင်းဟု ယူဆ၍ ရှေ့သို့မတိုးတော့ပဲ အိမ်သို့ ပြန်ကြမည်ပင် ဖြစ်သည်။ ကျွန်ုပ်ကား ထိုသို့မဟုတ်၊ မှောင်ထဲတွင် နဖူးကို ကြပ်ပူထိုးရင်း စဉ်းစားနေမိသည်။ ငါသည် ၃၆ ကောင် ထီထိုးရန် သွားရင်းလမ်း၌ အတိတ်၊ နိမိတ်၊ စနည်း ကောက်ရန် အာရုံပြု၍ အိမ်မှထွက်ခဲ့သည်။ ယခု ဤဂိုးဒေါက်တန်းနှင့် တိုက်မိသည်။ ဤဒေါက်တန်းနှင့် တိုက်မိခြင်းသည်ပင်လျှင် ၃၆ ကောင် ထီထိုးရန်အတွက် အလွန်ထင်ရှားလှသော နိမိတ်ဖြစ်ပေသည်။

ဒေါက်တန်းတိုက်ရာ တစ်စွန်းတစ်စ နည်းအားဖြင့် တန်းသည် စနေဖြစ်၍ စနေနံ အကောင် ဖွက်ထားသည်မှာ ဧကန်ဖြစ်ရမည်။ (ဒေါင်း၊ နွား၊ မြွေ၊ တီ၊ နဂါး) တို့သည် စနေနာမ်များဖြစ်သည်။

တိုက်ရိုက် နည်းအားဖြင့် တန်းသည် တ အက္ခရာ၊ တီသည်လည်း တ အက္ခရာချင်းဖြစ်၍ အက္ခရာအားဖြင့် တိုက်ရိုက်ကျသည်။ ၎င်းပြင် ဒေါက်တန်းသည် ရှည်သော ပစ္စည်းဖြစ်၍ တီနှင့် သဘာဝကိုက်သည်။ ထို့ကြောင့် ဝှက်ထားသော အကောင်သည် တီသာလျှင် တစ်ထစ်ချ ဧကန်ဖြစ်ရမည်။

နဖူးနာကလည်း သက်သာသွားသဖြင့် ကျွန်ုပ် ၃၆ ကောင်ဒိုင်သို့ သွား၍ တီ ငွေတစ်ဆယ်ဖိုး ထိုးလိုက်သည်။ အနီးတွင် ကြည့်နေသော စစ်သားရဲဘော်ကလေး တစ်ယောက်ကလည်း ကျွန်တော်လည်း ဦးလေးထိုးတာ လိုက်ထိုးဦးမယ် ဟုဆို၍ သူက တီငါးကျပ်ဖိုး ထိုးသည်။

အချိန်ကား ၈ နာရီထိုးပြီ ဖြစ်၍ ကျွန်ုပ်တို့ နှစ်ယောက် ထိုးပြီးသောအခါ ပိတ်လိုက်သည်။ ၉ နာရီထိုးတွင် ဖွင့်မည်။

ကျွန်ုပ်တို့နှစ်ယောက်လည်း ပွဲခင်းကို လှည့်လည် ကြည်ရှုပြီးနောက် ၃၆ ကောင် ဒိုင်ရှိရာသို့ ပြန်လာကြသည်။ ၉ နာရီထိုးတွင် ဗျောက်အိုးများ ဖောက်၍ ပေါက်ကောင်ကို တိုင်ထိပ်မှ ချပြီး အများရှေ့မှာ ဖွင့်ပြရာ တီဟူ၍ပင် အများက ကျယ်လောင်စွာ အော်ဟစ်လိုက်သံကို ကြားရပါတော့သည်။

တိုက်ရိုက်နည်းနှင့် တစ်စွန်းတစ်စနည်း နှစ်နည်းသာ ပါသည်။ လျော်ကြေးအဖြစ် ကျွန်ုပ်က ၂၇ဝ ကျပ်ရ၍ စစ်သားရဲဘော်မှာ ၁၃၅ ကျပ် ရရှိကြလေသည်။

လှော်။ ။“တယ်ဟုတ်ပါလား ဆရာ၊ ငွေရ တယ်လွယ်ပါကလား၊ တကယ့်ပညာနဲ့ ဆိုတော့အချိန်လည်း မကုန်ဘဲနဲ့ လွယ်လွယ်ကူကူ ဖြစ်တာပဲနော်။ အယူတော် မင်္ဂလာ ဝက်မြင်လို့ ကြွက်ဟောသလို ပါပဲကလား၊ ကျွန်တော်တို့သာဆိုရင် တန်းတိုက်လို့ နဖူးနာသွားကတည်းက နိမိတ်မကောင်းဘူးဆိုပြီး အိမ်ပြန်မှာပါဘဲ”

ကျွန်ုပ်။ ။“အေးလေ၊ အသိခြင်းက တစ်မျိုးစီကိုးဗျ၊ အခု သာဓက ၂ အားကစားနဲ့ ပက်သက်တဲ့ စနည်း အကြောင်းပြောဦးမယ်”

သာဓက (၂) ။ စစ်ကိုင်း၊ ကချင်၊ ကယား (က) အုပ်စုဘောပွဲ ၁၉၆၉ ခု ဇန်နဝါရီလအတွင်း ရန်ကုန် အောင်ဆန်းဘောလုံးကွင်းမှာ တိုင်းနှင့်ပြည်နယ် ဘောလုံးပွဲကျင်းပခဲ့သည်။ အုပ်စုလေးစုအနက် (က) အုပ်စုမှာ ကချင်၊ ကယား၊ စစ်ကိုင်း သုံးသင်းသာပါသည်။ ကချင်ပြည်နယ် အသင်းက လက်ရှိ ချန်ပီယံ အသင်းဖြစ်သည်။ ၁၃ ရက်နေ့တွင် ကယားနဲ့ စစ်ကိုင်းတို့ ကစားကြရာမှာ ကယားက စစ်ကိုင်းကို ၃ဂိုး ၁ဂိုးနဲ့ နိုင်သည်။

၁၅ ရက်နေ့တွင် ကယားနဲ့ ကချင် ကစားတော့ ကချင်က ကယားကို ၃ဂိုး ၁ဂိုး နဲ့နိုင်သည်။ ၁၇ ရက်နေ့တွင် ကချင်နဲ့ စစ်ကိုင်း ကစားကြရမည်။ ကချင်ချန်ပီယံ အသင်းက မုချနိုင်ပြီး အုပ်စုဗိုလ်ဖြစ်မှာ အလွန်ပင် သေချာနေပါသည်။ ကချင်နဲ့ စစ်ကိုင်းကစားမယ့်နေ့ နံက် ၇နာရီမှာ (က) အုပ်စုမှာ ဘယ်အသင်း ဗိုလ်စွဲမလဲလို့ အာရုံပြုပြီး မြန်မာ့အသံ ရေဒီယိုကို ဖွင့်လိုက်ပါသည်။

ကြားရသောအသံ သီချင်းက အလွန်အံ့ဩဖို့ ကောင်းနေသည်။ မယုံကြည်နိုင်လောက်အောင် ဖြစ်သွားသည်။ ဘာကို ဘယ်လို ကြားလိုက် လို့ပါနည်း။ စစ်ကိုင်းဘွဲ့ကို ဖွဲ့ဆိုလိုက်သော သီချင်းဖြစ်ပါသည်။ စစ်ကိုင်းကို ဇေယျာရွှေမြေ အောင်မြေဟူ၍ လည်းကောင်း၊ ဧရာဝတီ မြစ်ကြောင့် သာယာလှပပုံ၊ စစ်ကိုင်းတောင်ရိုးမှာ စေတီပုထိုးများကြောင့် ရှုမငြီးဖြစ်ရပြီး မြန်မာတစ်ပြည်လုံးမှ ဘုရားဖူးများ ပတ္တမြားစေတီ၊ ဆွမ်းဦးပုညရှင် စေတီတို့ကို လာရောက်ဖူးမြော် ကြရပုံများကို ချီးကျူးဖွဲ့ဆို ထားခြင်းဖြစ်သည်။

တိုက်ရိုက်နည်းနဲ့ ကောက်ယူလိုက်ရင် စစ်ကိုင်းအုပ်စု ဗိုလ်ဖြစ်ရမည်ဟု ထင်ရှားပေါ်လွင် လျက်ရှိပါသည်။ အဖြေကိုပြန်၍ တွက်ဆကြည့်လျှင်။

အမှတ်။ ။ ကယား ၂ မှတ်။ ကချင် ၂ မှတ်။ စစ်ကိုင်း မရ။ ရဂိုး ၃-၃-၁။ ပေးဂိုး ၁-၁-၂။ သာဂိုး။ ၂-၂-၁။

ဒီဇယားကြည့်ရင် စစ်ကိုင်းနဲ့ ကချင်ကစားတဲ့ ပွဲမှာ စစ်ကိုင်းဟာ ကချင်ကို ၃ ဂိုး ဂိုးမရှိနဲ့ အပြတ်နိုင်မှသာ အုပ်စုဗိုလ် ဖြစ်နိုင်မည့် သဘောဖြစ်သည်။ စစ်ကိုင်းက အုပ်စုဗိုလ် ဖြစ်မည်ဟု စနည်းကဆိုရာ မဖြစ်နိုင်သည့် သဘောဘက်ကသာ အများကနေပေလိမ့်မည်။ ကျွန်ုပ်ကတော့ အင်းမဖြစ်နိုင်တာတွေ ဖြစ်ရဦးတော့မှာ ပါကလား၊ လောကကြီး ဆန်းကြယ်ပုံကိုသာ သံဝေဂ ဖြစ်နေမိသည်။

ညပိုင်း ကချင်ချန်ပီယံ အသင်းနှင့် စစ်ကိုင်းအသင်းတို့ ကစားကြသောအခါ စစ်ကိုင်းက ကချင်အသင်းကို ၃ ဂိုး ပြတ်၍နိုင်သည်။ ကစားပုံကို မကြည့် ရသည့်အတွက် တကယ့်ဖြစ်ရပ်က မည်သို့မည်ပုံ ဖြစ်သည်ဟူ၍ ကျွန်ုပ် မဝေဖန်နိုင်သော်လည်း သတင်းစာတစ်စောင်ကမူ ဆန်းကြယ်သော ဖြစ်ရပ်၊ ကချင်ပြည်နယ် အသင်းကစားပုံ မကျေနပ်ဟု ဘောပွဲကို ဝေဖန်သုံးသပ်၍ မှတ်ချက်ပြုပါတော့ သတည်း။

လှော်။ ။“သတင်းစာက ရေးသလို ဆန်းကြယ်တဲ့ ဖြစ်ရပ်တစ်ခုပါပဲ”

ကျွန်ုပ်။ ။“ဒီစနည်းက အင်မတန်ထင်ရှား နေပေမယ့် တိုက်ရိုက်နည်း တစ်နည်းထဲနဲ့ လွယ်လွယ်နဲ့ပဲ အဖြေရနိုင်တာကို မြင်ရလိမ့်မယ်”

သာသနာရေး။ သာသနာပိုင် ဘယ်ပုဂ္ဂိုလ်ကို ခန့်မလဲ။

အမရပူရ ရွှေမြို့တော်မှာ သာသနာရေးနဲ့ ပက်သက်ပြီး သံဃာတော်များ၊ လူများသည် ဝိဝါဒ ကွဲပြားနေကြသည်။ သာသနာပိုင်က အတုလ ဆရာတော်ဖြစ်သည်။ သာသနာပိုင် အတုလ ဆရာတော်၏ ဂိုဏ်းဖြစ်သော စူဠဂဏ္ဍီ ဂိုဏ်းဝင်တို့က တစ်ဖက်၊ သုဓမ္မာ ဂိုဏ်းဝင်တို့က တစ်ဖက် အငြင်းပွားမှုဖြစ်နေသည်။

အငြင်းပွားသော ပြဿနာမှာ စူဠဂဏ္ဍ ဂိုဏ်းဝင်တို့က နှစ်လရက် စုံသတ်၍ ဝါငယ် ဝါထပ်သင့်သည် ဟုဆိုသည်။ သုဓမ္မာ ဂိုဏ်းဝင်တို့က လေးလရက်စုံသတ်၍ ဝါကြီး ထပ်သင့်သည် ဟုဆိုသည်။ ဤသို့ ဝါကြီးထပ်သင့် ဝါငယ်ထပ်သင့် အရေးအခင်းနှင့် ပက်သက်၍ ဆရာတော်သမားတော်များ ဝိဝါဒ ကွဲပြားပြီး ငြင်းကြခုံကြနှင့် မငြိမ်မသက် ဂယက်ရိုက်နေသော အခါဖြစ်သည်။

ဘုရင်မင်းမြတ်က ထိုပြဿနာကို ရဟန်းပညာရှိများ၊ လူပညာရှိများက ခိုင်မာသော ကျမ်းအကိုးအကားနှင့် တင်ပြကြရန် မြို့တော်၏ လေးပြင်လေးရပ်၌ မောင်းစည်လှည့်လည်၍ ကြေငြာစေသည်။ ထိုကိစ္စနှင့် ပက်သက်၍လည်း အညီအညွတ် ဆွေးနွေးနိုင်စေရန် ရဟန်း သံဃာတော်တို့အား လွှတ်တော်သို့ ပင့်ရန် မိန့်တော်မူသည်။

နောက်တစ်နေ့ ညီလာခံတွင် ဘုရင်မင်းမြတ်က အယူတော် မင်္ဂလာအမတ်ကို ခေါ်တော်မူ၍ အယူတော်မင်္ဂလာ၊ ယခု ငါတို့တိုင်းပြည်တွင် ဝါကြီးထပ်၊ ဝါငယ်ထပ် ပြဿနာနှင့် ပက်သက်၍ ဆူဆူညံညံ ငြင်းကြခုံကြ ဖြစ်နေသည်။ ဘုရားသားတော် အချင်းချင်း အတူတူ စူဠဂိုဏ်း၊ သုဓမ္မာဂိုဏ်း ဝင်တို့သည် အခင်းရှုပ်ထွေး မငြိမ်းအေး ဖြစ်နေသည်။ လက်ရှိ သာသနာပိုင် ကလည်း ရှေးသာသနာပိုင် အတုလနှင့် ရောယှက်ပြီး စိတ်ထင်တိုင်း သာသနာကို ကလိန်းကလပ် ပြုနေတော့သည်။

ထို့ကြောင့် သာသနာပိုင်ကိုလည်း ရာထူးမှ နုတ်သိမ်းတော် မူလိုသည်။ သာသနာပိုင် အသစ်ခန့်ထားရန် သာသနာတော်ကို ကောင်းစွာ ကြည့်ရှုစောင့်ရှောက်နိုင်မည့် ပရိယတ္တိ၊ ပဋိပတ္တိ ဝိနယဓရ အကျော် ဆရာတော်တို့တွင် အဘယ်ဆရာတော်ကို သာသနာပိုင် လွှဲအပ် ခန့်ထားရမည်ဟု ငါ့တွင် ဆင်ခြင် တွေးတော၍ မရနိုင်အောင် ဖြစ်နေသည်။ အရာခပ်သိမ်း၌ပင် ဤဇမ္ဗူဒီပါ တောင်ကျွန်းတွင် ဖြစ်လျှင်လည်း တဘောင်စနည်းနှင့်၊ ပျက်လျှင်လည်း တဘောင် စနည်းနှင့်ချည်း ဖြစ်ကြပျက်ကြ သောကြောင့် ခေတ်သဘောကို ယူဆောင်၍ တဘောင် စနည်းများကို ကြားနာ၍ တင်လျှောက်ရမယ် ဟုမိန့်တော်မူ၏။

ထိုအခါ အယူတော် မင်္ဂလာအမတ်က အရှင်ဘုရား၏ အလိုတော် ပြည့်စုံစေရန် စီမံ၍ ထားဘိသကဲ့သို့ ထင်ရှားသော စနည်း တဘောင်များ ပေါ်ထွက်လျက်ရှိပါသည်။ ယနေ့ နံနက် အမတ်ကြီး ဦးပေါ်ဦး နှင့်အတူ ဗြဲတိုင်တော်သို့ လာရာတွင် ကလေးများ သီဆိုကြသော သီချင်းကို စနည်းအဖြစ် မှတ်သားဆောင်ယူ ခဲ့ပါသည်။

ယင်းတဘောင်မှာ ပရံနဝါ မစုံသေး၍ မောင်းထောင် ခွက်ကလေးနှင့် နို့ရည်ပေးပါ့ မခွေးရယ်၊ ဇွန်ပန်းကို ပန်ဆင်ရမှ နို့ဝတော့မယ်။ နို့ချိုအေးကိုတဲ့ တိုက်ကျွေးဖွယ်၊ နို့မျက်ငယ်တို့ မာစေကြောင်း ညွတ်ခဆုတောင်း ဟုဖြစ်ပါကြောင်းနှင့် လျှောက်ထားလေသည်။

ထိုတဘောင် အဖြေကို အယူတော် မင်္ဂလာ တင်လျှောက်ပုံမှာ
၁။ ပရံနဝါ မစုံသေး၍ ဆိုသည်မှာ (ပရံနဝါ) ပါဠိ၊ ပရံ = တစ်ပါးသော သူတို့သည်၊ နဝနဝင်ဂသု = ပိဋကတ် ၃ ပုံ၌ မစုံသေး၍ (ဝါ) မပြည့်စုံသေး၍ (ဝါ) မတတ်သေး၍ (တိုက်ရိုက်နည်းပင်ကောက်ပါသည်)
၂။ မောင်းထောင် ခွက်ကလေးနှင့် ဆိုသည်မှာ မောင်းထောင် ဆရာတော်တည်းဟူသော ခွက်၊ (တိုက်ရိုက်နည်းပင်)
၃။ နို့ရည်ပေးပါ မခွေးရယ်၊ နို့ရည်ဆိုသည်မှာ တရားနို့ရည်ကို ပေးပါ (တိုက်ရိုက်) (မခွေး)ရယ်။ ခ အက္ခရာ တနင်္လာ၊ ဘုရင်ကလည်း တနင်္လာ (နာမ်တူနည်း) အဓိပ္ပါယ် ၂ နှင့် ၃ ပေါင်း၍ ယူသော် အရှင်ဘုရား၊ မောင်းထောင် ဆရာတော်တည်းဟူသော ခွက်ငယ်ဖြင့် တရားနို့ရည်ကို ပေးပါဟု ဖြစ်သည်။

၄။ ဇွန်ပန်းကို ပန်ဆင်ရမှ နို့ဝတော့မယ်၊ ဇွန်မှာ အင်္ဂါ၊ မောင်းထောင် ဆရာတော်ကလည်း အင်္ဂါနေ့သား (နာမ်တူနည်း) အဓိပ္ပါယ် = ဇွန်ပန်းတည်း ဟူသော အင်္ဂါသား မောင်းထောင် ဆရာတော်ကို ခန့်ပြီး ပန်ဆင်ပြီး နို့ချိုကျွေးမှ နို့ဝတော့မယ် (ဝါ) ပြဿနာ ငြိမ်းအေးမယ်။ (တိုက်ရိုက်နည်း)။

၅။ နို့ရည်အေးကိုတဲ့ တိုက်ကျွေးဖွယ်၊ နို့မျက်ငယ်တို့ မာစေကြောင်း ညွတ်ခဆုတောင်း၊ (မခက်ပါ၊ တိုက်ရိုက်ပင်) ပြန်၍ ပေါင်းသော် မောင်းထောင် ဆရာတော်ကို သာသနာပိုင်ခန့်၍ ယင်းဝါငယ်ထပ်၊ ဝါကြီးထပ် ပြဿနာနှင့် ပက်သက်၍ မောင်းထောင် ဆရာတော်က တရားနို့ရည် တိုက်ကျွေးလျှင် တရားမပြည့်စုံ ကြ၍ နို့မျက်နေသူတို့ အားလုံး တရားနို့ဝစွာ သိနားလည်ကြမည် ဖြစ်သည်။

မောင်းထောင် ဆရာတော်ဘုရား တရားရေအေး တိုက်ကျွေးရန် (ဝါ) ပြဿနာကို ဖြေရှင်းရန် (ဝါ) သာသနာပြုရန်၊ သာသနာပိုင် ခန့်ထားပါရန် ရှင်ဘုရင်ထံ ညွှတ်ဆုတောင်းလျက် ရှိကြပါကြောင်းဟု တင်လျှောက်လေသည်။

ထိုတင်လျှောက်ချက်ကို ဘုရင်မင်းမြတ်က သဘောတော်ကျ၍ လက်ရှိသာသနာပိုင်ကို ရာထူးမှ နုတ်ပယ်ပြီး မောင်းထောင် ဆရာတော်ဘုရားအား သာသနာပိုင် ခန့်အပ်ခြင်းကို လက်ခံပါရန် သာသနာပြု တာဝန်ကို အပ်နှင်းတော်မူသည်။

မောင်းထောင် ဆရာတော်ဘုရား၏ အဆုံးအဖြတ်ကို အားလုံးသော ရဟန်းပညာရှိ၊ လူပညာရှိ တို့ကသဘောတူ ကြည်ဖြူစွာ လက်ခံကြသဖြင့် ဝိဝါဒကွဲပြားမှုတွေ ငြိမ်းအေးသွားပေတော့သည်။

လှော်။ ။“အနာမသိ၊ ဆေးမရှိတဲ့ စကားဟာ သိပ်ပြီးမှန်ပါလား ဆရာ၊ သူ့ရောဂါနဲ့ သူ့ဆေးတိုက်ဆိုင်အောင် သိတဲ့ ပညာရှင်က ဆေးပေးလိုက်တော့ အားလုံး အေးချမ်းသာယာ သွားပေတာပဲ”

ကျွန်ုပ်။ ။“ဒီစနည်း တဘောင်ကို ဖြေရှင်းရာမှာလဲ တိုက်ရိုက်နည်းနဲ့ နာမ်တူနည်း နှစ်နည်းပဲ ပါတယ်။ အမှတ် ၄ သာဓကကို နားထောင်ဦး”

သာဓကအမှတ် ၄ ။ ၃ ကောင်တွဲ ပွဲနိမိတ်။ အင်္ဂလိပ်များ အုပ်စိုးစဉ်က လွန်ခဲ့သောနှစ်ပေါင်း ၅ဝ လောက်ကစ၍ တော်လှန်ရေး အစိုးရအုပ်ချုပ်သည့် ကာလအထိ၊ ရန်ကုန်တွင် မြင်းပြိုင်ပွဲများ ခေတ်စားခဲ့သည်။ တနင်္ဂနွေ နေ့တိုင်းနေ့ ၁၂ နာရီလောက်မှ ညနေ ၆ နာရီအထိ မြင်း ၉ ပွဲမှ ၁၁ ပွဲအထိ ပြေးသည်။ တစ်ပွဲတစ်ပွဲတွင် မြင်းအနည်းဆုံး ၈ ကောင်မှ ၁၈ ကောင်အထိ ပြေးတတ်သည်။

တော်လှန်ရေး အစိုးရသည် ထိုမြင်းပြိုင် လောင်းကစားပွဲများကို တိုင်းပြည်အတွက် လုံးဝအကျိုးမရှိသည်ကို မြင်၍ တားဆီးပိတ်ပင် လိုက်လေသည်။ ကျွန်ုပ် လောင်းကစားခြင်းကို မနှစ်သက်၊ အားမပေးလိုပါ။ သို့သော် ကျွန်ုပ်ကြားနေရသည်ကား အချို့ပုဂ္ဂိုလ်တို့သည် မိမိတို့ ဝါသနာပါသော ဗေဒင်ပညာဖြင့် လည်းကောင်း၊ အတိတ် နိမိတ် ပညာဖြင့်လည်းကောင်း တွက်ချက်၍ မြင်းပွဲ၌ လောင်းကစားရာ ရှုံးကြ၍ ဗေဒင်၊ အတိတ်၊ နိမိတ် ပညာကို အထင်သေး အမြင်သေး ပြောဆိုကြသည်။

ထိုသို့ အထင်အမြင်သေး စကားပြောဆိုမည့် အစားမိမိ၌ လိုအပ်သော ပညာမပြည့်စုံသေး၊ ပြည့်စုံအောင် ပညာရှာဦးမည်ဟု အသိဖြစ်လျှင် အကျိုးဖြစ်ထွန်းစရာ လမ်းရှိပေသည်။ ထို့ကြောင့် ကျွန်ုပ် သိရှိထားသလောက် နိမိတ်၊ စနည်း ပညာဖြင့် ထိုမြင်းပွဲကို ကျွန်ုပ် စမ်းသပ်ကြည့်သည့် ဖြစ်ရပ်ကို မှတ်တမ်းတင်လိုက် ခြင်းသာဖြစ်သည်။

အတိတ်နိမိတ်ပညာကို အဘက်ဘက်တွင် အားကိုးအားထား ပြုနိုင်ကြောင်း ထင်ရှားလှသည်။ အားထားနိုင်ကြောင်း မသိသေးလျှင် မိမိ၌ညထိုပညာမပြည့်စုံသေး၊ လိုနေသေးသည် ဟုသာမှတ်ထားအပ်ပါသည်။ ဤကား စကားချပ်တည်း။

ကျွန်ုပ်အစိုးရ အလုပ်ဝတ္တရားဖြင့် လွန်ခဲ့သော ၁၅နှစ်ခန့်က ရန်ကုန်သို့ ရောက်လာခဲ့သည်။ တနင်္ဂနွေနေ့ အားလပ်နေသဖြင့် ကျွန်ုပ် တတ်သိ ထားသလောက်သော အတိတ်၊ နိမိတ် ပညာကို ထိုနေ့ပြေးမည့် မြင်းပွဲများတွင် စမ်းသပ် ကြည့်နိုင်ရန် အခွင့်အလမ်း ပေါ်လာသည်။

ကျွန်ုပ် တည်းခိုသော အစ်ကိုအရင်းက ပြိုင်မြင်း ၃ ကောင်ပိုင်ရှင် မြင်းဝါသနာရှင် ဖြစ်သည်။ ကျွန်ုပ် စမ်းသပ်လိုသည်ကား ၃ ကောင်တွဲပွဲ ဖြစ်သည်။ ထို့ကြောင့် ကျွန်ုပ်သည် ပက်လက် ကုလားထိုင်ပေါ်တွင် ထိုင်၍ ယခုချိန်မှစ၍ မြင်ရ၊ ကြားရသော ဖြစ်ရပ်တို့သည် ပထမတွဲ ပွဲအတွက် နိမိတ် စနည်းများ ဖြစ်ပါစေ သတည်းဟု အဓိဋ္ဌာန်ပြုလိုက်သည်။

နိမိတ်။ ကျွန်ုပ် မြင်ရသည်ကား ကျွန်ုပ်၏ မြေးငယ် မောင်ကျော်သည် ကျွန်ုပ်၏ မြင်ကွင်းသို့ ရောက်လာ၍ လက်ထဲတွင် ယူဆောင်လာသော သားရေကွင်းများကို အထက်သို့ တစ်ထပ်အိမ်ခေါင်မိုး ထိအောင် ပစ်လွင့်၍ ကစားနေခြင်းပင် ဖြစ်သည်။ ထိုကလေး၏ ကစားပုံ ဖြစ်ရပ်သည်ပင် နိမိတ်ဖြစ်သည်။ ကျွန်ုပ်စဉ်းစားသည်။

သားရေကွင်းများသည် အဝိဉာဏိက သက်မဲ့များသာ ဖြစ်လျက် အမိုးခေါင်ထိအောင် ရောက်သည်။ အထွတ်အထိပ် ခေါင်ထိအောင် ရောက်သည်မှာ သားရေကွင်း ဖြစ်သည်။ ဤပထမတွဲ ပွဲတွင် သားရေကွင်းဆိုသော မြင်းသာလျှင် အထွတ်အထိပ်နိုင်မည့် မြင်းဖြစ်သည်။ သို့သော် သားရေကွင်းသည် သက်မဲ့ ဖြစ်သောကြောင့် အထွတ်အထိတ် ခေါင်ဖျားသို့ အလိုလို မရောက်နိုင်၊ မောင်ကျော်၏ ပယောဂ ကြောင့်သာလျှင် ရောက်နိုင်သည်။

သားရေကွင်းသည် အမှန်နိုင်မည့် မြင်းဖြစ်၍ ထိုမြင်း၏ မြင်းရှင် သို့မဟုတ် လေ့ကျင့်ပေးသူ ထရိန်နာ သို့မဟုတ် မြင်းစီးသူ ဂျော်ကီသည် မောင်ကျော် ဖြစ်ရမည်ဟု ကျွန်ုပ် ယူဆသည်။

သို့ဖြစ်၍ မြင်းစာအုပ်ကို တောင်းယူ၍ လှန်ကြည့်သည်။ မြင်း ၁၈ ကောင် ထိုပထမ ပြေးပွဲတွင် ပြေးမည်ဟု ပါသည်။ ထိုစာရင်းတွင် သားရေကွင်းကို ရှာကြည့်သည်။ ကျွန်ုပ် တွေ့လေပြီ။

မြင်း၏အမည်မှာ ဟံသာရင် ဟူ၍ဖြစ်သည်။ ဓာတ်တူ နာမ်တူနည်း။ သားရေကွင်းသည် မည်သို့ ဟံသာရင် ဖြစ်သနည်း။ သားရေကွင်း။ ။ အမှန်မှာ ကွင်းဆိုသော စကားကို ဖယ်ရသည်။ ကွင်း၊ ဘာကွင်းလဲ၊ သားရေကွင်း၊ ကြိုးကွင်း၊ အဝတ်ကွင်း ဟူသော ပညတ်အရ ကွင်းကို မစဉ်းစားရ၊ အမျိုးအစား (သားရေ) ကိုသာ ယူရမည်။ သ-ရ အက္ခရာစဉ် ယူရမည်။ ဟံသာရင်။ ဤအမည်၌ ရှေ့ဆုံးအလုံးကို ဖယ်ရမည်။ ဟံ ဆိုသော အက္ခရာသည် နာမည်နှင့် မဆိုင်၊ ဂုဏ်ထူးဖြင့် သာဆိုင်သည်။ ဥပမာ သူရမင်းထင်ဟု ခေါ်လျှင် မင်းထင်မှာ နာမည်ရင်း ဖြစ်၍ သူရမှာ ဂုဏ်ထူးသာ ဖြစ်သည်။

ယင်းသဘောတရားအရ ဟံသာရင်မှာ အမည်ရင်းအားဖြင့် သာရင် သာဖြစ်သည်။ အက္ခရာအားဖြင့် သရတို့ဖြစ်သည်။ သားရေကွင်း သည်သရ၊ ဟံသာရင်သည်လည်း သရ၊ အက္ခရာ နှစ်လုံးတို့သည် အစဉ်လိုက် တူညီ နေသဖြင့် သားရေကွင်းနှင့် ဟံသာရင် တို့သည် သက်မဲ့နှင့် သက်ရှိများပင် ဖြစ်သော်လည်း ဓာတ်တူနာမ်တူများ ဖြစ်ကြသည်။ ဓာတ်တူ နာမ်တူများ ဖြစ်ကြသည့် အားလျော်စွာ သားရေကွင်း အထွတ်အထိတ် ခေါင်ဖျားသို့ ရောက်သကဲ့သို့ ဟံသာရင် အထွတ်အထိတ် ခေါင်ဖျားသို့ ရောက်မည်၊ (ဝါ) မြင်း ၁၈ ကောင်တွင် အထွတ်အထိတ် ခေါင်ဖျား ရောက်မည့်မြင်း (ဝါ) နိုင်မည့် မြင်းဖြစ်သည်။

တစ်ဖန် သားရေကွင်းသည် မောင်ကျော်၏ လုံ့လ ပယောဂကြောင့် ခေါင်ဖျားသို့ ရောက်ရာ ဟံသာရင်မှာလည်း အလားတူ ပယောဂရှိရ ပေမည်။ မြင်းစာအုပ်ကို ကြည့်ရာ ကျင့်ပေးသူ ထရိန်နာ၏ အမည်မှာ မောင်ကျော်ဟု တိုက်ရိုက် ဖြစ်နေ၍ ဓာတ်တူနာမ်တူ ရှာရန်မလိုတော့ပါ။

ထိုပွဲတွင် ဟံသာရင်သည် အမှန်တစ်ကယ် ဧကန်နိုင်မည့် မြင်းဖြစ်ကြောင်း ပို၍ ထင်ရှား နေလေသည်။ ဤသဘောများကြောင့် ပထမတွဲပွဲ နိုင်မည့်မြင်း ဟံသာရင်ဟု တစ်ထစ်ချ မှတ်သားထား လိုက်လေသည်။ ပထမတွဲပွဲ အဖြေကိုရပြီး ဖြစ်၍ ဒုတိယတွဲပွဲကို အာရုံပြုနေပြန်သည်။

ဒုတိယတွဲပွဲ နိမိတ်။ ကျွန်ုပ်၏သား ဗိုလ်စံလင်းသည် စစ်ယူနီဖောင်း အသစ်ကို ကျကျနန သေသေသပ်သပ် ဝတ်ဆင်ထားပြီး လက်ထဲတွင် မိဘများကို ကန်တော့ရန် အထုပ်တစ်ခု နှင့်တကွ အိမ်ပေါ်သို့ တက်လာသည်။ ဒုတိယတွဲ ပွဲတွင် နိမိတ်ရ ပြန်ပါပြီ။

(ဗိုလ်) စံလင်းသည် ရာထူးဂုဏ်သာ ဖြစ်သည်။ စံလင်းသည် အမည်ဖြစ်သည်၊ အတိတ်မှာ လက်ဆောင်ဟု ဆိုစကားအရ လက်ဆောင်ပါသည်။ သူ့ကိုမှီလျှင် လက်ဆောင်ရမည်၊ စံလင်းဆိုသော မြင်းကို ထိုးရမည်။ သူသည် အဆင့်အားဖြင့် ဗိုလ်ဖြစ်၍ သူ့ပွဲတွင် သူဗိုလ်ဖြစ်မည်။ (တစ်စွန်း တစ်စနည်း)

မြင်းစာအုပ်တွင် ကြည့်ရာ (အောင်ဇေယျ) အမည်ကို တွေ့သည်၊ အောင်ဟူသော စာလုံးမှာ ဝိသေသသာဖြစ်သည်။ (ဇေယျ) သာ အမည် ဖြစ်သည်။ စံလင်းသည် (စလ) (အင်္ဂါ ဗုဒ္ဓဟူး) (၃နှင့် ၄) အစဉ် ဇေယျသည်လည်း (ဇယ) (အင်္ဂါနှင့် ဗုဒ္ဓဟူး) (၃နှင့် ၄) အစဉ် အက္ခရာပညတ် နေ့ပညတ် သင်္ချာပညတ် အားလုံးတူကြ၍ ဓာတ်တူ နာမ်တူဖြစ်သည်။ ထိုသဘောအရ ဒုတိယတွဲပွဲ နိုင်မြင်းကို (အောင်ဇေယျ)ဟု သတ်မှတ်လိုက်သည်။

တတိယတွဲပွဲ နိမိတ်။ တတိယတွဲပွဲကို အာရုံပြု လိုက်ပြန်သည်။ အိမ်ရှေ့သို့ အမှတ်မထင် ကြည့်မိသည်။ မျက်နှာချင်းဆိုင် အိမ်က ဆိုင်းထောင်သည်။ အိမ်ရှင် ဦးစိန်သည် ထိုအခိုက် စခွန့်ဗုံ တင်သော ကြက်ခြေဒေါက်ကို ယူလာ၍ လမ်းဘေး နေပူရာတွင် ချလာသည်။ ထို့နောက် ဘင်ကြီးကို မယူလာပြီး ကြက်ခြေဒေါက် ပေါ်၌ တင်ထားခဲ့လေသည်။ ဦးစိန်သည် အင်္ဂါ ၃ ဖြစ်သည်။ နောက်ဆုံးတွဲ ပွဲသည်လည်း တတိယတွဲ ပွဲဖြစ်၍ ဦးစိန်ဘာလုပ်၍ ဘာပြသည်ကို သတိပြုနေခြင်း ဖြစ်သည်။

သူသည် ကြက်ခြေဒေါက်ကို ယူလာ၍ချသည်။ ကြက်ခြေဒေါက် ပုံသဏ္ဍန်သည် ရောမဂဏန်း ၁ဝ ဖြစ်သည်။ တတိယတွဲ ပွဲသည်လည်း ပွဲစဉ် အမှတ် ၁ဝ ဖြစ်သည်။ စိန်ဟူသော တစ်စွန်းတစ်စ ကောက်နည်းကို နေ့သင်္ချာတို့နှင့် တွဲခြင်း၊ ကြက်ခြေဒေါက်နှင့် ရောမဂဏန်း ၁ဝ၊ ပွဲစဉ် ၁ဝ ဟူ၍ တိုက်ရိုက် ယူနည်းများဖြစ်သည်။

ဦးစိန်သည် ဘင်ကို မလာ၍ ကြက်ခြေဒေါက် ပေါ်တွင်တင်သည်၊ ပြသည်။ ဘင် ကြာသပတေး သင်္ချာအားဖြင့် ၅ဟု နေ့အရယူ၍ တတိယတွဲ ပွဲနိုင်မြင်း နံပါတ်၅ဟု မှတ်သားလိုက်သည်။

လှော်။ ။“တော်တော့်ကို သတိကပ်ပြီး အာရုံထားရမှာပဲနော်၊ ဆရာက သမာဓိ အားလဲကောင်းလို့ နိမိတ် ၃ ခုကို မပင်မပန်း ရတာနဲ့တူတယ်”

ကျွန်ုပ်။ ။“ကျုပ်နိမိတ် ၃ ခုနဲ့ အဖြေတွေဟာ တစ်နာရီလောက် အတောအတွင်းမှာ ပဲရတာပဲ။ အမှန်က ရှေ့က ဖြစ်ရပ်၊ နောက်က အဖြေက ကပ်ပြီး သိနေတာ၊ သိပ်ပြီး စဉ်းစားနေရတာ မဟုတ်ပါဘူး”

ပထမတွဲပွဲနဲ့ ပက်သက်ပြီး မြင်းသမားဖြစ်တဲ့ ကျုပ်အစ်ကိုနဲ့ အပြော မတည့်ကြဘူး၊ သူကတော့ မြင်းသမား သဘာဝအတိုင်းတန်းတို့၊ ဒေါက်တို့၊ ရေချိန်တို့ အကြောင်းတွေ ပြောတာပေါ့၊ ကျုပ်က နားမလည်ဘူး၊ ကျုပ်ပြောတဲ့ အတိတ်နိမိတ် အကြောင်း သဘာဝကိုလဲ သူက နားမလည်တော့ ခက်နေတော့တာပေါ့ဗျာ။

မြင်းပွဲထဲ ရောက်တော့ သူက မင်းဘာထိုးသလဲ မေးတော့ ကျုပ်က ဘာထိုးရမလဲ၊ ဟံသာရင် ကလွဲပြီး ဘာရှိသေးသလဲ၊ ဝင်း ၁ဝဝိ၊ ပလေး ၁ဝဝိ၊ (ပထမအဖြစ် ၁၀၀၊ ဒုတိယအဖြစ် ၁၀၀) ထိုးထားတယ်၊ တွဲပွဲလဲ တစ်ကောင်တည်း အစောင် ၂၀၊ ငွေ ၄၀ဖိုး ထိုးထားတယ်လို့ ပြောလိုက်တယ်။

ဟ များလှချည်လားလို့ သူကပြောတယ်။ ကျုပ်က အယူတော် မင်္ဂလာပညာကို စမ်းတာလေ၊ အတိတ်၊ နိမိတ် ပညာဟာ မြင်းပွဲနဲ့ မဆိုင်ဘူးလို့ ယတိပြတ် အဆုံးအဖြတ် အသိနာဖို့ပဲ၊ အစ်ကိုက ဘာထိုးသလဲလို့ သူ့ကို ပြန်မေးပြန်တော့ အခြားမြင်း နှစ်ကောင်ငွေ ၂၀၀ ဖိုး လောင်းထားကြောင်း ပြောတယ်။

ဒီတော့ ကျုပ်က အစ်ကိုငွေ ၂၀ပေးပါ၊ ဟံသာရင် (ဝင်း) လေးစောင် သွားဆုတ် ပေးမယ်။ မထိုးချင်ပါဘူးလို့ သူကပြောတော့ ကျုပ်က ဒီလိုလုပ်ကြစို့ အစ်ကို ငွေ ၂၀ပေး၊ နိုင်ရင် အစ်ကိုယူပါ။ ရှုံးရင် ကျွန်တော် ပြန်စိုက်ပေးပါ့မယ်။ ကျွန်တော်က စိုက်ထိုးပေးရမယ်ဆိုရင် သဘာဝမကျပါဘူးလို့ ဇွတ်ပြောမှ သူကငွေ ၂ဝထုတ်ပေးတယ်။

ကျုပ်လည်း ဟံသာရင်ကို နောက်ထပ် ဝင်း ၄စောင် ဆုတ်ပြီး လက်မှတ်ကို သူ့ပေးထားလိုက်တယ်။ မြင်းတွေ ပြေးကြပြီ၊ အစ်ကိုက မှန်ပြောင်းနဲ့ ကြည့်ပြီး မင်းမြင်းဟာ အုပ်ထဲမှာ ပါလာတယ်လို့ ပြောတယ်၊ နှစ်ကျပ်တန်း ပွဲကြည့်စင် ရှေ့ကို မြင်းတွေ ရောက်လာတော့ သူက ဟေ့မင်းမြင်း ၄ကောင် နောက်မှာ ကပ်လိုက်နေတယ်။ နိုင်မယ် ထင်တယ်လို့ ပြောပြန်တယ်။ ငါးကျပ်တန်း ပွဲကြည့်စင် ရှေ့ရောက်လာတော့ ဟံသာရင်နဲ့ အခြားမြင်း တစ်ကောင် အကြိတ်အနယ်စီးပြီး ပန်းဝင်တော့ ဟံသာရင်က မြင်းတလျား နီးနီးလောက် ပြတ်နိုင်တယ်။

ဝင်း ၅ကျပ် တစ်စောင်ကို ၆၈ကျပ် လျော်တယ်၊ ပလေး ၁၂ကျပ် လျော်တော့ ငွေ၂ဝဝ ကို ၁၅ဝဝလောက် ပြန်ရတယ်၊ ငွေ ၁၃ဝဝ နိုင်တာပေါ့ဗျာ။ အစ်ကိုက ငွေ ၂ဝ ဖိုးဆို တော့ ငွေ ၂၇၂ ကျပ်ရတယ်၊ ငွေ ၂ဝဝ အရှုံး ဖြစ်လေတော့ ၇၂ကျပ် အနိုင်ပေါ်သေးတာပေါ့။

လှော်။ ။“ဆရာ ဇွတ်လုပ်လို့သာ ဆရာ့အစ်ကိုငွေ ၂ဝဝ အရှုံးမပေါ်ဘဲ ၇၂ ကျပ် အမြတ် ထွက်ရတာဘဲ၊ အင်း အံ့ဩစရာပဲ၊ ပညာတန်ဖိုး မြတ်ရွှေအိုးဆိုတဲ့ စကားဟာ အလွန်မှ မှန်ပါပေတယ်”

ကျွန်ုပ်။ ။“ဒုတိယတွဲ ပွဲမှာလည်း ကျုပ်သတ်မှတ်ထားတဲ့ အောင်ဇေယျပဲ နိုင်တယ်၊ ဝင်း ၁ဝဝ ပလေး ၁ဝဝ ပဲထိုးတယ်။ ဝင်း ၂၄ ကျပ် ပလေး ၉ကျပ် လျော်တယ်။ ဒီပွဲမှာငွေ ၃၆ဝ နိုင်တယ်။ စုစုပေါင်း ၁၆ဝဝ ကျော်ကျော် နိုင်ထားတဲ့အပြင် တွဲပွဲ လက်မှတ် အစောင် ၂ဝ လည်း နှစ်ကော င်တိုက်နေပြီ။ တတိယတွဲ ပွဲနံပါတ် ၅ နိုင်ဖို့ပဲ လိုတော့တယ်။ လက်မှတ် အစောင် ၂၀ လုံးဟာ နံပါတ်၅ချည်း ပါပဲ။ မင်းပထမပွဲရော၊ ဒုတိယပွဲရော၊ တတိယပွဲမှာရော လက်မှတ် အစောင်၂၀လုံးဟာ တစ်ကောင်တည်းချည်းပဲ။ ကျုပ်အစ်ကိုက ကျုပ်ကို လူမိုက်တဲ့၊ မင်းအလယ်က အကောင် အသေအလဲကြိုက်ရင် အသေထားပြီး နောက်ကပြေးတဲ့ ၁၆ကောင် နဲ့တွဲရင် လက်မှတ် ၁၆ စောင် ပဲကုန်မယ်။ ကျန်တဲ့ ၄စောင် မင်းတွဲချင်သလို ထပ်တွဲနိုင်သေးတယ်။ အခုလို အလယ်ကပါ တိုက်ထားရ င်မင်းတွဲပွဲတိုက်မှာ သေချာနေပြီလို့ ပြောတယ်။ သူပြောတာလဲ ဟုတ်ပါတယ်။ ကျုပ်က လက်မှတ်အစောင်၂ဝ၊ ငွေ ၄ဝ ရင်းပြီး မှတ်မှတ်ရရ ဖြစ်ချင်တယ်။ နှစ်ထောင်သုံးထောင်ရလို့ အကြောင်းမထူးဘူး၊ ငွေ ၄ဝ ရှုံးချင်ရှုံးပါစေ၊ ကိစ္စမရှိဘူး၊ နိုင်လာရင် ကျုပ်အိမ်ဝယ်နိုင်မယ်၊ ကားဝယ်နိုင်မယ်၊ မည်မည်ရရ ဖြစ်မယ်ပေါ့ဗျာ”

တတိယပွဲ ပြေးပါရော၊ ပန်းအဝင်မှာ နံပါတ်၅ နဲ့ ၇ ဟာ အကြိတ်အနယ် စီးပြီး ထွေးလား လုံးလားနဲ့ ပန်းဝင်သွားကြတာပဲ။ နံပါတ် ချိတ်တော့ နံပါတ် ၇ ပထမ၊ နံပါတ် ၅ ဒုတိယတဲ့၊ ကျုပ်တွဲပွဲ မတိုက်တော့ဘူးပေါ့ဗျာ၊ ဒီတွဲပွဲမှာ လည်းဝင်း ၁ဝဝ၊ ပလေး ၁ဝဝ ထိုးသေးတယ်။ ပလေး ၅ ကျပ်တစ်စောင်ကို ၁၂ ကျပ်လျော်တော့ မရှုံးဘူးပေါ့ဗျာ၊ ငွေ ၄ဝ လောက်မြတ်သေးတယ်၊ စုစုပေါင်း ၁၆ဝဝလောက်တော့ အနိုင်ရထားတယ်။ ဒါပေမယ့် ကျုပ်မကျေနပ်ဘူး။

နိမိတ်ကို ဖြေရှင်းရာမှာ ဘယ်နေရာတွေမှာ ဘာလိုနေသလဲ၊ အယူအဆ ဘယ်လိုမှားနေလို့လဲ စတဲ့သဘောတွေ အိမ်ပြန်ရောက်တော့ ပြန်လည်သုံးသပ် ပြန်တာပေါ့၊ သင်ခန်းစာရအောင် ရှာရပြန်တာပေါ့ဗျာ။ အင်းတွေ့ပါပြီ၊ ဘုရားဟောကို ကျုပ်က ဂရုမထားမိ၊ ဂရုမထားမိဘဲ ဖြစ်သွားတယ်။ မြတ်စွာဘုရားက ဘယ်လုပ်ငန်း ဘယ်တရားမဆို (ဌာန်) လေးပါးနဲ့ သိရမယ်လို့ ဟောကြားတော်မူတယ်။

၁။ လက္ခဏ ၂။ ရသ-ကိစ္စ ၃။ ပစ္စုပ္ပန် ၄။ ပဒဋ္ဌာန်တဲ့။

တတိယတွဲ ပွဲနိမိတ်မှာ ကျုပ်ဟာ ပစ္စုပ္ပန်တည့်တည့်မှာ ခြေဒေါက် x = ၁ဝ ဆိုတဲ့ လက္ခဏာကို မြင်တယ်၊ ဒီဒေါက် x ပေါ်မှာ ဘင်ဆိုတဲ့ ပဖဗဘမ ကြာသပတေး၊ သင်္ချာအားဖြင့် ၅ဂဏန်း လက္ခဏာကို မြင်တယ်။ ဒီဘင်က ဘာကိစ္စ လာချသလဲဆိုတဲ့ လက္ခဏာကို ရုပ်(ဘင်) ပေါ်မှာ (ကိစ္စ)ကို မကြည့် မသုံးသပ်မိဘူး၊ အမှန်မှာဒီ (ဘင်) ဟာ သားရေလျော့နေလို့ ကောင်းကောင်းမမြည်ဘူး၊ သားရေတင်းမှ မြည်မယ်၊ ဒီတော့ဘာလုပ်သလဲ၊ နေလှန်းတယ်။ နေရဲ့အပူဓာတ်ကို ယူရတယ်။ နေရဲ့အရှိန်အဝါကို ခံရတယ်။ နေက ဆရာပေါ့ဗျာ၊ နေဆိုတာ စနေ ၇ မဟုတ်လား၊ နေကဆရာ ဘင်က တပည့်၊ နေ (၇) ကပထမ၊ ဘင် (၅)က ဒုတိယဖြစ်ရမှာပေါ့။

ဒါကြောင့် မြတ်စွာဘုရားက ရုပ်နာမ်တို့ကို လက္ခဏာနဲ့ တကွမြင်ရင် သစ္စာဉာဏ်လို့ ဟောတော့ ကျုပ်ကဘင်ကို မြင်တာ သစ္စာဉာဏ်တော့ဖြစ်ပါရဲ့၊ သူ့ကိစ္စကို မသိမဆင်ခြင်တော့ ဉာဏ်ကိစ္စမရဘူး၊ တဝက်သာမှန်ပြီး မပြည့်ဘူးပေါ့ဗျာ၊ အဲဒါကျုပ်ရတဲ့ သင်ခန်းစာပဲ။

ဒီသင်ခန်းစာကို ရရှိသွားတော့ နောက်အလားတူ ဖြစ်ရပ်တွေမှာ ကျုပ်မမှားတော့ဘူးပေါ့ဗျာ။ နံပါတ် ၅ လို့ယူတာဟာ ဝေးသောအကြောင်း၊ ၇ ကိုယူတာမှ နီးသော အကြောင်းဖြစ်တယ်။ နောက်ဘာဖြစ်လို့ ဒီအမှားမျိုးကို ရှောင်နိုင်သလဲဆိုတာက ကျုပ်က ဘုရားဟော ဌာန်လေးပါးနဲ့ စစ်တမ်းတင်လို့ပါပဲ။

လှော်။ ။“မြတ်စွာဘုရားဟာ တရားတော်ကို လောကီ လောကုတ္တရာပါ နှစ်ဘက်စလုံးမှာ ဘောင်ဝင်အောင် ဟောကြားတော် မူခဲ့တာဟာ သဗ္ဗညုတ ဉာဏ်တော်လို့ ဆိုရပေမှာပဲ မဟုတ်လား ဆရာ”

ကျွန်ုပ်။ ။“ဟုတ်ပါတယ်၊ ပညာဆိုတာ လောကီ၊ ပရမတ်ဆိုတာက လောကုတ္တရာ၊ ဒါကြောင့် ရဟန္တာလို့ ဒီခေတ်ထဲမှာ ကျော်ကြားခဲ့တဲ့ စွန်းလွန်းဆရာတော်ဘုရားကြီးက ပညတ်ပရမတ် ကွဲသည်မှတ်၊ သူမြတ်မဆိုရာ။ ပညတ် ပရမတ် တွဲသည်မှတ်၊ သူမြတ်မဆိုရာ။ ပညတ်ပရမတ် နှစ်ခုစပ်သိတဲ့သူမှ မြတ်လို့ ဟောခဲ့တယ်။ ရဟန္တာလို့ ကျော်ကြားခဲ့တဲ့ သဲအင်းဂူ ဆရာတော်ဘုရားကလဲ စွန်းလွန်းဆရာတော်ဘုရားကြီး ဟောကြားခဲ့တဲ့ အထက်ပါ သံပေါက်ကိုပဲ ထပ်မံရွတ်ဆိုပြီး တရားဟောကြားလေ့ ရှိတယ်။ ဒီနေ့တော့ ဒီလောက်နဲ့ပဲ နားကြပါဦးစို့”",
"imagelink":"https://i.pinimg.com/736x/27/5f/ba/275fbac0324d7403209c94dc707cdd4e.jpg",
"openlink":"",
"notetext":"",
"videolink":""},
{
"title":"အထွေထွေ ကောက်ယူနည်းများ။",
"subtitle":"ဇယားများ ချန်လှပ်ထားသည်။",
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"ကျွန်ုပ်။ ။“လာခဲ့ကြပြီလား၊ ထိုင်ကြပါ၊ လက်ဖက်ရည်ကြမ်းလေး ဘာလေးလည်း သောက်ကြ စားကြပါဦး၊ နားနားနေနေပေါ့ဗျာ”

လှော်။ ။“လက်ရေးတို ရေးထားတာကနေ ပြန်ရေးနေ ရတုန်းပဲ ရှိသေးတယ်။ ဆရာ ပြောခဲ့တာတွေကို ပြန်ပြီး ဖတ်ခွင့် လေ့လာခွင့် စမြုံ့ပြန်ခွင့် မရသေးပါဘူး၊ ပြောတာ နားထောင်နေတုန်းတော့ အားလုံး ရှင်းရှင်းလင်းလင်း သိနားလည်တယ်လို့ ထင်ပါတယ်၊ ညကျမှ ပြန်တွေးတော့ အတော်ခက်ခဲ နေတာတွေ့ရပါတယ်”

ကျွန်ုပ်။ ။“ပညာဆိုတာ ဒီလိုပါပဲ၊ စာဖတ်သလိုပေါ့ဗျာ ပထမတစ်ခေါက်တော့ အကြမ်းအားဖြင့် အစအဆုံး ဖတ်သွားတာပဲ၊ တစ်ခုလုံးရဲ့ အကြောင်းအရာကို ရိပ်မိရုံ သိရှိဖို့ပေါ့ဗျာ၊ နောက်တစ်ခေါက်ကျတော့ အသေးစိတ်ပြီး စေ့စေ့စပ်စပ်ဖတ်တယ်၊ အတွင်းကို ကြည်ရှု လေ့လာတဲ့ သဘော နောက်ထပ်ခါထပ်ခါ ဖတ်တော့ အားလုံး ကျေကျေညက်ညက် ဖြစ်ပြီး လက်တွေ့ အသုံးချလို့ ရလာတာပါပဲ၊ ရှေ့ဆက်ကြစို့”

ဒီနေ့တော့ အတိတ် နိမိတ် တဘောင် ဘဝေါများကို အဖြေရှာရာမှာ အသုံးချနိုင်တဲ့ နည်းများ ဖြစ်တဲ့အပြင် အခြားနည်းများနဲ့ အဖြေရှာရာမှာလည်း ဒီနည်းငယ်များဟာ ပြောက်ကြားအဖြစ် ပါဝင်လာတတ်ပါတယ်။

၁။ သင်္ချာနည်း။ ၂။ သဘာဝနည်း။ ၃။ ပြောင်းပြန်ကောက်နည်း။

သင်္ချာနည်းကို ရှင်းပြပါမယ်။ အခန်း ၄ မှာ အက္ခရာ၊ သင်္ချာ၊ နေ့တို့နဲ့ ပက်သက်ပြီး ရှင်းပြခဲ့ပါတယ်။ ယခု သင်္ချာအနေနဲ့လည်း ဂဏန်း ဂဏန်းချင်း (မိတ်ဖက်-ရန်ဖက်) (အိမ်ထောက်ဖက်-အိမ်ထောက်ရန်) (ဓာတ်မိတ်ဖက်-ဓာတ်ရန်) ၆ မျိုးကို ထပ်ပြီး ပြပါဦးမယ်။

၁။ မိတ်ဖက် (၁နဲ့၅) (၂နဲ့၄) (၃နဲ့၆) (၇နဲ့၈) အောင်ပ၊ ကုလား၊ ဆွေသား၊ တော်ရင်း။
၂။ မိတ်ရန်(၁နဲ့၃) (၂နဲ့၅) (၆နဲ့၇) (၄နဲ့၈) ဦးညို၊ ခေမာ၊ သုတ၊ ဝေရီ။
၃။ အိမ်ထောင်ဖက် (၁နဲ့၆) (၃နဲ့၅) (၇နဲ့၄) (၂နဲ့၈) ဥဿာ၊ စိန်ပန်း၊ ဒါန်းလှ၊ ကိုရှာ။
၄။ အိမ်ထောင်ရန် (၁နဲ့၄) (၃နဲ့၅) (၇နဲ့၄) (၂နဲ့၈) ဦးဝေ၊ စံကူး၊ ရေဘူး၊ တောသူ။
၅။ ဓာတ်မိတ်ဖက် (၁နဲ့၇) (၂နဲ့၅) (၃နဲ့၈) (၄နဲ့၆) အန္တာ၊ ဂဗ္ဘေ၊ စရေ၊ ဝံသေ။
၆။ ဓာတ်ရန်ဖက် (၇နဲ့၅) (၆နဲ့၂) (၁နဲ့၄) (၈နဲ့၃) ဓမ္မာ၊ သောက၊ အင်းဝ၊ ရာဇာ။

ဤသဘောကို စစ်ဆေးခဲ့လျှင် (၁) ဂဏန်းသည် (၅) (၆) (၇) တို့နှင့် မိတ်ဖက်၊ အိမ်ထောင်ဖက်၊ ဓာတ်မိတ်ဖက်များ ဖြစ်၍ (၃) (၄) တို့နှင့် မိတ်ရန်၊ အိမ်ထောင်ရန်၊ ဓာတ်ရန် ဖြစ်နေပေသည်။ (၈) က (၄) ၏ ညနေပိုင်းဖြစ်၍ အကြုံးဝင်ပြီးဖြစ်သည်။ (၉) ဂဏန်းသည်လည်း (၂) ဟုပင်ယူသည်။ ကြားနေ့ ဖြစ်သည်၊ ဇယားတစ်ခု ဆွဲပြန်ပါတယ်။ ဒီသဘောများအရ မိတ်၊ အိမ်ထောင်မိတ်၊ ဓာတ်မိတ် တို့ကိုပေါင်းသင်းထိုက်သည်။ စားသောက် ထိုက်သည်။ အိမ်ထောင်ရန်နှင့် ဓာတ်ရန်ကိုကား ရှောင်ရမည်။ ရန်ကိုကား ဥစ္စာလိုရန်ဂြိုဟ်ရှာ ဟုဆိုသည့် စီးပွားရေးတွင် အပေါင်းအသင်းပြုသင့်သည်။

အစားအသောက်ဆိုရာ၌ (၁) ဟူသော တနင်္ဂနွေ နေ့သမားသည် အာလူးဟူသော ဗုဒ္ဓဟူးနာမ် (၄) ဂဏန်းအစာကို စားနေကြထက် ပိုမိုနှစ်သက် စွဲလမ်း၍ စားမူ ထိုသူ၏ ကျန်းမာရေးသည် အနှေးနှင့်အမြန် ပျက်စီးတော့မည်ဖြစ်သည်။ ဗုဒ္ဓဟူး မိတ်ဆွေ အပေါင်းအသင်းများနှင့် တတွဲတွဲ သွားလာနေမည် ဆိုကလည်း ဒုက္ခတွေ့ပေတော့မည်။ ဤဂဏန်းသင်္ချာနည်းကို ကျွန်ုပ် ပိုကာကစားခြင်း၌ အသုံးပြု စမ်းသပ်ကြည့်ခဲ့သည်။

သင်္ချာနည်းဖြင့် ပိုကာဆွဲပုံ၊ ယူဆပုံများ။
ဖဲချပ်များမှာ ၁မှ ၁ဝ ဆယ်ချပ် နှင့်ဂျက်၊ ကွင်း၊ ကင်း ကုလားသုံးချပ် ပေါင်း ၁၃ချပ် ဖြစ်၍ တစ်မျိုးလျှင် ၄ချပ် စုစုပေါင်း ၅၂ ချပ်ရှိသည်။

၉ ကို ၂ အဖြစ်လည်းကောင်း ၁ဝ ကို ၃ အဖြစ်လည်းကောင်း ကုလားများကို အထူး ၂ အဖြစ်ယူ၍လည်းကောင်း ကစားသည်။ ကစားသောအခါ လက်ထိပ်အိမ် ကိုလည်း ကြည့်သည်။ လက်အောက်အိမ် ကိုလည်း ကြည့်သည်။ လက်ထိပ်အိမ်ကို ကြည့်ခြင်းမှာ ဘယ်အတွဲကို သိလို၍ ဖြစ်သည်။ လက်အောက်အိမ်ကို ကြည့်ခြင်းမှာ ကိုယ်ပေးသော ဖဲနှင့် မဒေါင်းရန် ဖြစ်သည်။

အထက်အိမ်သည် မိတ်ရန် စသော ၆လိုင်းတွင် ဘယ်လိုင်းကို တွဲဖို့ ကြံစည်နေသလဲ၊ အလားတူပင် လက်အောက်အိမ်ကို လည်းအကဲခတ်သည်။ မိတ်လိုင်းနှင့် ရန်လိုင်း ရောကစားနေတာတွေ့လျှင် ယေဘုယျအားဖြင့် မဒေါင်းနိုင်လို့ စိုးရိမ်ဖွယ်ရာ မရှိပါဘူး၊ ဂျိုကာပါတဲ့ ဝိသေသရှိရင်တော့ ဒေါင်းနိုင်ပါလိမ့်မယ်။ (တုတ်ထိမ်း) ဖြစ်ရင် ကိုယ်ပေးတဲ့ ဖဲချပ်နဲ့ မဒေါင်းဖို့ကို အလွန်အရေးကြီးလာတယ်။

ဥပမာ (၁) ဖဲကို ချပေးလိုက်လို့ သူကစားသွားရင် သူ့ကို (၅) (၆) နဲ့ (၇) ဖဲကို ချမပေးတော့ဘူး၊ (၇) ဖဲဟာ အတည့်ဆုံးပဲ၊ ဓာတ်ဟာ အရင်းခံမို့ပါ၊ မတည့်တဲ့ (၃) (၁ဝ) (၄) (၈) တို့ပစ်ချတာပဲ၊ အထူးသဖြင့် (၄) ကိုပစ်ချတာပဲ၊ (၁ဝ) ကြိမ်ပစ်ချ၊ အနည်းဆုံး (၇) ကြိမ်မစားနိုင်ဘူး။

ကိုယ်ကစားဖို့ ကျတော့လည်း ဝေပါဖဲကို ကြည့်ကစားရတယ်။ (၇) နှစ်လုံး (၄) နှစ်လုံး (၁) တစ်လုံး (၅) နှစ်လုံး ပါနေလို့ (၅) တစ်လုံးပါနေရင် (၁) ကိုပစ်မချလိုက်နဲ့တော့၊ (၇) နဲ့(၄) ကိုပစ်ချဖို့ကြံတော့။ သို့မဟုတ် (၅) လာပေးရင် မကစားဘဲ ဆွဲပါ၊ (၇) တက်လာရင် (၅) ကိုပစ်ချလိုက်၊ အတတ်နိုင်ဆုံးမိတ်၊ အိမ်ထောင်ဖက်၊ ဓာတ်မိတ်ကို ကစားမိဖို့ ကြိုးစားရပါမယ်။ တော်တော်ကြာတော့ အခြားလူတစ်ယောက်က ဒေါင်းသွားတော့ သူကမခံမရပ်နိုင် ဖြစ်ပြီး ကျုပ်ကို ဒီ (၇) ကိုဘာလို့ လိုက်မပစ် သလဲတဲ့။

ကျုပ်က လိုက်ပစ်ရင် ခင်ဗျား တုတ်စားသွားမှာပေါ့လို့ ပြောတဲ့အခါ သူကခင်ဗျား ကျုပ်ဖဲတွေမြင်တယ် ထင်တယ်လို့ ပြောပြန်တယ်။ ဒီတော့ ကျုပ်က ဘယ်က ခင်ဗျားဖဲကို မြင်ရမလဲ၊ ကျုပ်က အတိတ်နဲ့ ကစားနေတာ၊ ခင်ဗျားကို ကျုပ် (၁) ချပေးတယ်။ ခင်ဗျား စားတယ်။ အမှန်က အတိတ်အလိုအရ ဆိုရင် (၁) စားရင် (၇) လိုချင်ရတယ်။ ဓာတ်ဖက်ကြီးဗျ။

အခုတော့ ခင်ဗျား (၇) ကိုပစ်ချလိုက်တယ်။ ဘာသဘောလဲ၊ ခင်ဗျား (၇) ကိုခေါ်နေတယ်ဆိုတာ မြေကြီးလက်နဲ့ ပုတ်လို့မလွဲသလို ဧကန်ဧက သိနေတာ ကျုပ်မှာရှိတဲ့ တစ်လုံးတည်းသော (၇) ဟာ ပိုနေပေမယ့် လိုက်ဖဲဖြစ်ပေမယ့် ခင်ဗျားကို ဘယ်ချပေးတော့မလဲ၊ ပေးရင် ကျုပ်ပညာ ကျုပ်မယုံသလို ဖြစ်မှာပေါ့လို့ ပြောလိုက်တော့ သူကအော်ကြီးဟစ်ကျယ်နဲ့ ခင်ဗျားဟာ လိုက်ဖဲမှန်းမသိ၊ ဘာမှန်းမသိနဲ့ ကပ်ထားတာပဲ၊ တော်ပြီ၊ ခင်ဗျားလိုလူနဲ့ မကစားတော့ဘူးလို့ ကျုပ်ဟာ အကြိမ်းအမောင်း ခံလိုက် ရပါတော့တယ်။

တစ်ခါလည်းဒီလိုပဲ။ ကျုပ်တုတ်ထိမ်း ဖြစ်နေတယ်။ ကျုပ်ထံက (၂) ဖဲကို သူကစားတယ်။ နောက်သုံးလှည့်လောက် အကြာမှာ ဂျက်အနက်ကို သူပစ်ချလိုက်တယ်။ ကျုပ်ထံမှာ ဂျက်အနီတစ်လုံး ပိုနေတာ သူကမြင်ထားတယ်၊ ကျုပ်က တမင်သူမြင်အောင် မသိမသာပြထားတာ၊ သူကတော့ သူဟာလူလည်း ခိုးကြည့်နိုင်တယ်၊ ကျုပ်ကလူအ၊ ဖဲကိုသူများ မမြင်ရအောင်ကိုင်နိုင်တဲ့ လူစားတောင် မဟုတ်ဘူးလို့ ထင်ချင်ထင်မှာပဲ။ ငါးလှည့်လောက် ပတ်မိတော့ ကြားလူ ဒေါင်းသွားပါလေရော၊ ဒီတော့ တုတ်သမားက ကျုပ်ကို ဒီဂျက်ကြီးဟာ လိုက်ဖဲဖြစ်ရက်သားနဲ့ ဘာဖြစ်လို့ မလိုက်တာလဲလို့ မေးတယ်။ ကျုပ်ကလိုက်ရင် ခင်ဗျား တုတ်စားသွားမှာပေါ့ လို့ပြောတော့ ဘယ်နှယ်လုပ်ပြီး သိသလဲလို့ မေးပြန်တော့ ခင်ဗျားက ကျုပ်ချပေးလိုက်တဲ့ (၂) ကိုစားတယ်။ ဒါပေမယ့် ခင်ဗျား ဂျက်တစ်လုံး ပစ်ချပြထား ပေးတယ်။ ကျုပ်ဆီမှာက ဂျက်အနီ ခင်ဗျားပစ်ချတာက ဂျက်အနက်၊ ကျုပ်ဆီက ခင်ဗျားစားတာ (၂) အနီပဲ၊ ဒီတော့ကျုပ် (ဂျက်) အနီကို ဘယ်တော့မှ ပစ်မချဘူး၊ မှတ်ထား၊ ခေါ်ဖဲကြီးမှန်း ကျုပ်မသိရင် လူအ ပေါ့လို့ ပြန်ပြောလိုက်တယ်။

ဒါကြောင့် (၁) တစ်လုံးအရကောက် ၄၅ ယောက် တစ်ဝမ်းပေါက် လို့ဆိုတာပါ။ ၁ကို ၁ပေါင်း၂။ ၁ထပ် ပေါင်း ၃ ဆက်ဆက်ပေါင်းရင် ၉အထိရမယ်။ ၁ က ၉အားလုံး ပေါင်းရင် ၄၅ ရမယ်။ ၁ တစ်လုံးပိုင်ပိုင် သိရင် ၄၅လုံးဟာ တစ်ဝမ်းတည်းက ပေါက်တာလို့ အားလုံးကို သိနိုင်တယ်လို့ ပြောတာပါ။

လှော်၊ ။“အလွန်ကျယ်ပြန့်လှပြီး နက်နဲသိမ်မွေ့ လှပါပေတယ်။ ဆရာက တော်တော် ကျယ်ကျယ်ပြန့်ပြန့် အဘက်ဘက်ကနေပြီး လေ့လာအသုံးချ စမ်းသပ်ကြည့်ထားပေတာပဲ”

ကျွန်ုပ်။ ။“သဘာဝနည်းကို ဆက်ရအောင်။ သဘာဝနည်းကို အသုံးချနိုင်ဖို့ ဇယား (၁) ကနေ (၇) ကို ကောင်းကောင်း နားလည်သဘောပေါက် ထားရမယ်။ အဓိကအားဖြင့် ဇယား (၆) ဟာ နေ့စဉ်သုံး အနေနဲ့ အရေးကြီးလှပါတယ်။ ဘာဖြစ်လို့လဲ ဆိုတော့ အိမ်သားစုသဘာဝ၊ အုပ်ချုပ်မှု သဘာဝတွေ နဲ့ဆိုင်လို့ပါပဲ”

ဥပမာ။ ။ ဘုရင်ဓာတ်ကို မိဖုရားဓာတ်က ခွမစီးထိုက်ဘူး၊ ဖခင်ကို မိခင်က ခွမစီးထိုက်ဘူး၊ သင်္ချာနဲ့ဆိုရင် (၁) အပေါ်မှာ (၂) မထပ်ကောင်းဘူး၊ ဘုရင်တို့ မိဖုရားတို့ အမတ်တို့ကို ကျေးကျွန်က မလွှမ်းမိုးသင့်ဘူး၊ အိမ်ထောင်ဦးစီးကို အိမ်ထောင်အိမ်စေ လုင်က မလွှမ်းမိုးသင့်ဘူး၊ လွှမ်းမိုးရင်ပျက်တတ်ပါတယ်။ အထူးသဖြင့် ရက်ရာဇာနေ့များ၊ ကြားနေ့များမှာ မလွှမ်းမိုးထိုက်ဘူး။ ဥပုသ်နေ့၊ ပြဿဒါးနေ့၊ ဝါရမိတ္တုရက်များမှာတော့ လွှမ်းမိုးရင် ဘာမျှဒုက္ခမဖြစ်တဲ့ သဘောကလည်း ရှိပါသေးတယ်၊ မိတ်ဓာတ်၊ ရန်ဓာတ် သဘောများကိုလည်း ထည့်သွင်းတွက်ချက် ကြည့်ရပါတယ်။ သာဓက တစ်ခုပြပါမယ်။

ဘုရားဖူးခရီးအဟော သဘာဝအဟော။ တစ်နေ့သောအခါ မိတ်ဆွေတစ်ယောက်သည် ကျွန်ုပ်၏အိမ်သို့ ရောက်လာသည်။ အာလာပ သလ္လာပ အထွေထွေ လက်ဆုံကျရာ စကားစမြည်များကို ပြောဆိုကြပြီးနောက် သူက ကျုပ်မိန်းမ ဒေါ်သောင်းတင် နဲ့သူ့မိတ်ဆွေ ဒေါ်တင်မိတို့က အင်းတော်ပွဲကို သွားကြတယ်။ ကျုပ်က အမျိုးသမီးနှစ်ယောက်တည်းမို့ ကိုထွန်းဖေကို အဖော်ထည့်လိုက်ရတယ်။ ခင်ဗျားက အတိတ်နိမိတ် ဆရာကြီးဆိုတော့ ဒီခရီးဟာ ကောင်းသလား မကောင်းဘူးလားဟု မေးပါသည်။ ဘုရားဖူး အင်းတော်ကြီးကို သွားတာ ဘယ်မကောင်းဘဲ ရှိမလဲဗျ၊ စေတနာကို ကံထပ်ထားတယ်၊ ကောင်းတဲ့ စေတနာနဲ့ ဘုရားဖူးသွားတာ ကောင်းတဲ့ကံပဲဗျ။ ဒါပေမယ့် ဒီလိုတော့ရှိပါတယ်။ သွားကြတဲ့အထဲမှာ ခင်ဗျားမိန်းမ ဒေါ်သောင်းတင်က ခေါင်းဆောင်လား၊ ဒါမှမဟုတ်ရင် ခင်ဗျား ထည့်လိုက်တဲ့ ကိုထွန်းဖေက လမ်းပြ ခေါင်းဆောင်လားဟု မေးရာ သူက ဘယ်သူခေါင်းဆောင်ရယ်လို့တော့ မဟုတ်ပါဘူး၊ အတူတူသွားကြတာပါပဲ ဟုပြောပါတယ်။

ကဲ ကျုပ်ဝေဖန် သုံးသပ်ပြမယ်။ ခင်ဗျားမိန်းမ ဒေါ်သောင်းတင်လို့ ပညတ်တော့ သောကြာပညတ်၊ သဘာဝက အမတ်ငယ် သဘောရှိတယ်။ ဓာတ်အားဖြင့် အာပေါရေနောက် ဖြစ်တယ်။ ဒေါ်ခင်မိက တနင်္လာပညတ်၊ မိဖုရားဓာတ်သဘော၊ ပထဝီကျောက်ဓာတ် သဘောရှိတယ်။ ခင်ဗျားမိန်းမအမတ်ငယ်က မိဖုရားသဘောဖြစ်တဲ့ သူကို ဩဇာမပေးသင့်ဘူး၊ ပေးရင် သဘာဝ မကျတော့ဘူး၊ အခက်တွေ့ တတ်တယ်။

တစ်ဖန်ရေဓာတ်နှင့် ကျောက်ဖြစ်နေလေတော့ မီးနှင့်ကားလေ၊ ရေနှင့်မြေ၊ မိတ်ဆွေတော်ကြ သဟာယ လို့ဆိုတော့ အမျိုးသမီးနှစ်ဦးဟာ သင့်မြတ်ကြပါတယ်။ တစ်ခုတော့ ရှိတယ်။ ရေနောက်များရင် ကျောက်ပေါ်မှာ နွံတင်တတ်တယ်။ ခင်ဗျားထည့်လိုက်တဲ့လူက ကိုထွန်းဖေလို့ ပညတ်တော့ သူက စနေပညတ်၊ အိမ်စေလုင် ကျေးကျွန်သဘော ရှိတယ်။ ဓာတ်ဖက်ဆိုရင် မီးတောက်ဓာတ်၊ ထိုအမျိုးသမီးနှစ်ဦးလုံးဟာ သူ့ဩဇာကိုနာခံမှာ မဟုတ်ဘူး၊ ဒေါ်သောင်းတင်နဲ့ဆိုရင် မီးနဲ့ရေ ဖြစ်နေတယ်။

ဒါပေမယ့် အင်းတော်ကြီးပွဲဆိုတော့ တနင်္ဂနွေပညတ်ဖြစ်လို့ အောင်သွယ်ကောင်း ရှိနေလို့ ကြီးကြီးကျယ်ကျယ် ဖြစ်စရာမရှိပါဘူး၊ နည်းနည်းပါးပါး လောက်ရှိချင်ရှိမှာပေါ့၊ စိုးရိမ်ကြောင့်ကြဖို့ မလိုပါဘူး။ အင်းကလည်း ရေနောက်၊ ဒေါ်သောင်းတင်ကလည်း ရေနောက်ဆိုတော့ နွံတက်စရာ ရေနောက်က များတယ်။ တနင်္လာဖြစ်တဲ့ ဒေါ်ခင်မိ ကျောက်ဟာ နည်းနည်းလောက်တော့ နွံတက်စရာ အကြောင်းရှိပါတယ်။ အထူးသဖြင့် အင်းထဲမှာ ရေစိမ်ပြီး မချိုးသင့်ဘူး။

နောက် ငါးရက်လောက် ကြာသောအခါ ထိုမိတ်ဆွေပင် ကျုပ်အိမ်ကို ရောက်လာပြီး ခင်ဗျားဝေဖန်တာ ဟုတ်တယ်ဗျို့ ဒေါ်ခင်မိဟာ အင်းတော်ကြီးက ဖျားပြီးပြန်ခဲ့တယ်၊ အခုတော့ ကောင်းသွားပါပြီလို့ လာပြောရှာသေးတယ်။

လှော်။ ။“ကျွန်တော်တို့ ခရီးသွားရင် ဘယ်တော့မှ ဒီလိုသတိ မထားခဲ့ပါဘူးဗျာ၊ ဆရာတို့နဲ့များ ကွာလိုက်တာ”

ကျွန်ုပ်။ ။“ဘယ်နေရာမျိုးမဆို သတိရှိရင် ကောင်းတာပေါ့ဗျာ၊ မြတ်စွာဘုရားက သတိနှင့် ပြည့်စုံကြပါစေ လို့နောက်ဆုံး ပရိနိဗ္ဗာန်ပြုခါနီးမှာ ထပ်ပြီးဆုံးမ သွားသေးတယ်။ နောက် သာဓက တစ်ခု ပြောဦးမယ်”

မြင်းပွဲ သဘာဝအဟော။ မြင်းပွဲတွေရှိစဉ်တုန်းက ရွှေဖလားကပ်ပွဲမှာ မြင်းတစ်ကောင်ဟာ နိုင်မယ်လို့ ကျုပ်အစ်ကိုက ပြောတယ်။ ကျုပ်က မနိုင်နိုင်ဘူးလို့ ပြောတော့ မင်းက မြင်းသမားလဲမဟုတ်ဘဲနဲ့ မြင်းတွေအကြောင်း ဘာသိလို့ မနိုင်ဘူး ပြောရတာလဲလို့ မေးတယ်။ ကျုပ်က ဟုတ်ပါတယ်၊ ကျုပ်မြင်းသမား မဟုတ်ပါဘူး၊ မြင်းတွေအကြောင်းလည်း မသိပါဘူး၊ မြင်းပွဲရဲ့သဘာဝကိုလည်း မသိပါဘူး။ ဒါပေမယ့် လောကနဲ့ သဘာဝကိုတော့ နည်းနည်းပါးပါး သိပါတယ်၊ ခင်ဗျားနိုင်မယ်ဆိုတဲ့ မြင်းက (တနင်္ဂနွေပညတ်-ရှင်ဘုရင်ဗျ) စီးတဲ့ ဂျော်ကီက တနင်္လာပညတ် မိဖုရား။ ရှင်ဘုရင်ပေါ်မှာ မိဖုရားခွစီးရရိုး ထုံးစံရှိသလား၊ ဥပုသ်နေ့များ ပြဿဒါးရက်များ ဆိုရင်တော့ ပြောင်းပြန် လုပ်လို့ရပါတယ်။ ပြေးမယ့်ရက်ကလည်း ဒီရက်မျိုးမဟုတ်လို့ သဘာဝဘက်က ကြည့်ပြီး မနိုင်ဘူးလို့ ပြောတာပါ။

တစ်ကယ့်ဖြစ်ရပ်ကို ကြည့်ကြပါဦးစို့။ ကပ်ပွဲရောက်လာတော့ မြင်းတွေက ပြေးချင်ကြတယ်။ မြင်းစီးတွေကလဲ အထူးကြိုးစားပမ်းစား စီးကြမှာ ဖြစ်လေတော့ ဂိတ်စီရာမှာ မညီမညွတ်ဖြစ်နေတယ်။ ဂိတ်လွှတ်မယ့် ပုဂ္ဂိုလ် မြင်းများကို ပေ ၃၀ လောက်မှ ညှိပြီး လာစေတယ်၊ ဂိတ်ရောက်တော့ မညီပြန်ဘူး၊ နှစ်ကြိမ်လောက် ရှိသွားပြီ၊ တတိယအကြိမ် စီခိုင်းပြန်ပြီး၊ ဂိတ်ကို ရောက်လာပြန်တော့ ဂိတ်ကြိုးကို မ မတင်ပြန်ဘူး၊ မလွှတ်ပြန်ဘူး။

နိုင်မယ်လို့ ကျုပ်အစ်ကိုက ပြောတဲ့မြင်းစီးတဲ့ သူက ဒီတတိယတစ်ကြိမ်မှာတော့ ဂိတ်ကြိုးကို လွှတ်မှာပဲလို့ ယူဆဟန်တူတယ်၊ ဇက်ကြိုးကို နည်းနည်းလျှော့ထားတယ်၊ စီးသူ (တနင်္လာပညတ်) ရှိတဲ့ ဂျော်ကီ မြင်းစီးသူဟာလဲ ဂိတ်ကြိုးနဲ့ရိုက်ပြီး မြင်းပေါ်က မြေကြီးပေါ်ကျ၊ မြင်းကလဲ လဲပြီးဂျော်ကီကို ဖိမိလေတော့ စီးသူ ဂျော်ကီဟာ နံရိုးကျိုး။သွားပါလေရောဗျာ။

လှော်။ ။“အင်း ဆန်းကြယ်သော အဖြစ်အပျက်ပါပဲ ဆရာ”

ကျွန်ုပ်။ ။“ပြောင်းပြန်နည်းကို ပြောပြဦးမယ်။ သာဓကနဲ့ တင်ပြပါမယ်”

ကပ်ကျိုး ကိုးကျပ်သားအဟော။ အယူတော် မင်္ဂလာလောင်း မောင်နိုးဟာ (စကုမင်းသား) ရဲ့ဦးသျှောင်ထုံး မင်္ဂလာ၊ နားထွင်း မင်္ဂလာပွဲကို ရောက်သွားတယ်၊ မဏ္ဍပ်ထဲမှာ မြင်းမှူးများ ဝိုင်းမှာထိုင်မိတယ်။ ကျောက်ဆောင် မြင်းမှူး (ဦးပြေ) က အမှာတော်ရေးမင်း ကိုနိုးဟာ လူသာငယ်သော်လည်း လူငယ်ဟုမဆိုသာဘဲ လူကြီးနဲ့တူပါပေတယ်၊ ရှေးဆုတောင်း ကောင်းခဲ့တယ်၊ အံ့ဩဖွယ်ပါပဲ၊ အမျိုးအားဖြင့် ဆိုရင်လဲ (အသည်ဝန်ကြီးရဲ့တူ) ဖြစ်တယ်။ အမှီသဟဲကလည်း တရားဌာနချုပ် ဝန်ကြီးသတိုးသီဟသူ ဆိုတော့ ရှေ့တက်လမ်းဟာ အင်မတန် ဖြောင့်ဖြောင့် ဖြူးဖြူး ဖြစ်ရမှာပဲ လို့ဖြစ်ရမှာပဲ ဟုပြောပါတယ်။

ပြင်စည်မြင်းမှူး (မင်းလှရွှေတောင်)က အမှာတော်ရေးမင်းကို အထူးချီးမွမ်းဖို့ လိုမယ်ထင်ပါဘူး၊ အတွင်းတော်က သိပြီးပါ၊ ကျွန်တော်တို့ကသာ အဝေးရောက်နေလို့ အခုမှဆုံကြရတယ်။ ကျုပ်တို့ သွားလေရာရာမှာ ပြောစမှတ်တစ်ခုရလေအောင် အမေးပြဿနာ တစ်ခုတော့တင်ပါရစေဟု ခွင့်တောင်းပါတယ်။

ပြဿနာအမေး။ အယူတော်မင်္ဂလာလောင်း မောင်နိုးက မေးပါဟု ခွင့်ပြုလိုက်သောအခါ ပြင်စည်မြင်းမှူးက ယခု ဦးမင်း ကိုင်ဆောင်ထားတဲ့ ကြေးနက်ထုံးဘူးကို မကိုင်မတွယ် မထိမတွေပဲနဲ့ ဘယ်နှစ်ကျပ်သား အလေးချိန်ရှိတယ်ဆိုတာ မိန့်ကြားစေချင်ပါတယ် ဟု အမေးပြဿနာ ပြုပါတော့တယ်။

နိမိတ်ရှာပုံ တွေ့ပုံ။ အယူတော် မင်္ဂလာလောင်း မောင်နိုးဟာ မဏ္ဍပ်အတွင်းမှာ နိမိတ်ရှာပါတယ်၊ အထက်မျက်နှာဘက်ကို ကြည့်လိုက်တော့။ မဏ္ဍပ်ရဲ့ အမိုးဟာကပ်နဲ့ မိုးထားတယ်။ အမိုးကပ်မိုးဟာ ကျိုးနေတာကိုမြင်တယ်၊ ထင်ရှားစွာ မြင်ရတယ်။

နိမိတ်၏ အဖြေ။ ကပ်ကျိုးနေတဲ့ ဖြစ်ရပ်ကို ထုံးဘူးအလေးချိန်နဲ့ အံဟပ်လိုက်တော့ အဖြေရုတ်တရက် မထွက်နိုင်ဘူး၊ ကပ်ကျိုးဆိုတဲ့ စကားပညတ်ကို ပြောင်းပြန်ပြန်လိုက်တော့ ကပ်ကျိုး ကိုးကျပ်ဆိုတဲ့ သဘောထွက်ပေါ် လာတယ်။ ဒီတော့ ထုံးဘူးရဲ့ အလေးချိန်ဟာ ကိုးကျပ်သား ရှိတယ်ပေါ့ဗျာ။

လှော်။ ။“မဏ္ဍပ်ထဲမှာ မြင်စရာ တွေ့စရာတွေ အများကြီးရှိမှာပဲ၊ ကပ်ကျိုးနေတာမှ သွားမြင်ရသလား၊ ကြည့်စရာ အရှေ့အနောက် တောင်မြောက် အရပ်တွေကလည်း အများကြီးရှိလျက်သားနဲ့ အပေါ်ကိုမှ ကြည့်ရသလား၊ ဒီသဘောကိုလည်း ရှင်းပြပေးပါဦး”

ကျွန်ုပ်။ ။“အင်းမတန် မေးထိုက်တဲ့ အမေးပါပဲ။ ဒီမှာ ကိုရွှေလှော် နိမိတ်၊ စနည်း ရှာဖွေ ကောက်ယူတယ်ဆိုတာ သဘာဝနဲ့ မညီမညွတ် မကိုက်ညီတာကို ယူတာ ရိုးချင်ရိုးမယ်၊ ဆန်းချင်ဆန်းမယ်၊ ဒါပေမယ့် နေ့စဉ် မြင်နေကျ၊ တွေ့နေကျ သဘာဝနဲ့ မကိုက်ညီတာကို ရှာတာပါ”

အလှူမဏ္ဍပ်ထဲမှာ မြင်စရာတွေဟာ လှူဖွယ်ပစ္စည်းတွေ၊ ဝတ်ကောင်းစားကောင်းနဲ့ ပရိသတ်တွေ၊ ခမ်းနား လှပအောင် ပြုပြင်ချယ်လှယ် ထားတဲ့ သံဃာစင် မဏ္ဍပ်တွေ ဖြစ်ရမှာပဲ၊ ဒါဟာ (သဘာဝ) ပဲမဟုတ်လား၊ ဒါပေမယ့် ဒီလို မင်္ဂလာအပြည့် ဖြစ်အောင် ဆင်ယင် ထားတဲ့ အမိုးကပ်ဟာ ထင်ထင် ရှားရှား ကျိုးကျနေတာကို တွေ့ရတာကတော့ အလှူမင်္ဂလာမဏ္ဍပ်ရဲ့ သဘာဝမဟုတ်ဘူး၊ သဘာဝနဲ့ မကိုက်ညီတော့ဘူး။ အဲဒီဖြစ်ရပ်မျိုးကို နိမိတ်လို့ ကောက်ယူရတယ်။ စနည်း ကျတော့လည်း အော်ကျယ်ဟစ်ကျယ်၊ အသံနှင့် စကားတစ်လုံး နှစ်လုံး ထွက်ပေါ်လာတဲ့ ဖြစ်ရပ်ဟာ သဘာဝ မဟုတ်ဘူး၊ နောက်ပြီး ဈေးသည်နဲ့ မဆိုင်တဲ့ စကားလုံးမျိုး ထွက်လာရင် သဘာဝမဟုတ်တဲ့ အတွက် အဲဒီစကားလုံးမျိုး စနည်းအဖြစ် ကောက်ယူရတယ်။

အပေါ်မှ ကြည့်ရသလားဆိုတဲ့ မေးခွန်းကတော့ အယူတော် မင်္ဂလာဟာ ၁၃ နှစ်အရွယ်ထဲက ဗေဒင်လက်ရိုး ကုန်အောင်တတ်ထားတဲ့ ပုဂ္ဂိုလ်ဆိုတော့ တစ်နေ့ အခါရှစ်ပိုင်း ပိုင်းလိုက်တဲ့အခါ ဘယ်အချိန်ကျနေတယ်။ ဘယ်အရပ်ဟာ အထွန်း ကြည့်ရမယ့် နေရာလို့ သိတာပေါ့ဗျာ၊ အဲဒီလို အချိန်ပိုင်းပုံ၊ ဘယ်အရပ်မှာ နိမိတ်၊ စနည်းရှာသင့်တယ် ဆိုတာကိုတော့ နောက်ပိုင်းမှာ ပါလာပါလိမ့်မယ်။

လှော်။ ။“သဘောပေါက်ပါပြီ ဆရာ ဆက်ပြောပါဦး”

ကျွန်ုပ်။ ။“မောင်နိုးဟာ ကိုးကျပ်သားဆိုတဲ့ အဖြေကိုတော့ ရပြီ။ ဒါပေမယ့် ဒီလိုပြောင်းပြန် ကောက်ယူပြီး အမေးပုစ္ဆာကို ဖြေဖူးတဲ့ သာဓကများရှိသလားလို့ သမိုင်းကို ပြန်စစ်ဆေး ကြည့်တယ်။

အရှင်မဟာ သီလဝံသ ဆရာတော်နဲ့ အရှင်မဟာရဋ္ဌသာရ တို့ဟာ တစ်ဦးကို တစ်ဦး ပညာစမ်းကြရာမှာ တစ်ပင်နှစ်ပင်ကိုပေးပါဟု တစ်ဦးက တောင်းဆိုရာ၌ တစ်ဦးက တစ်ပင်နှင့် နှစ်ပင်ပေါင်းသော် သုံးပင် (ပထမအထစ်)၊ သုံးပင်ကို ပြောင်းပြန်ယူသော် သင်ပုန်း (ဒုတိယအထစ်)သာ ဖြစ်တယ်ဆိုပြီး ကျောက်သင်ပုန်းကို ပေးလိုက်သောထုံး။

တစ်ဖန် တစ်ကျောက်အိတ်ပေးပါဟု တောင်းခံရာ၌ တစ်ဦးက တစ်ကျောက်အိတ်ကို ပြန်ပြောင်းယူသော် တစ်ကျိပ်အောင် (ပထမအထစ်) တစ်ကျိပ်အောက်ဆိုသည်မှာ တစ်ဆယ်၏ အောက်ဖြစ်၍ ကိုးယောက် (ဒုတိယအထစ်)၊ ကိုးယောက်ကို ပြောင်းပြန်ယူပြန်သော် ကောက်ရိုးသာ (တတိယအထစ်) ဖြစ်တယ်ဆိုပြီး ကောက်ရိုးကို ပေးလိုက်သော ထုံးများရှိပေသည်။

ဒီတော့မှ မောင်နိုးဟာ ကိုးကျပ်သားကို အတည်ပြုပြီး လူကြီးမင်း လက်တွင်းရှိ ကြေးနက်ထုံးဘူးရဲ့ အလေးချိန်ဟာ ကိုးကျပ်သားရှိကြောင်း အဖြေပေးလိုက်တယ်။

ပြဿနာရှင် ပြင်စည်မြင်းမှူးက မှန်ပါပေတယ်လို့ ဝန်ခံ၍ လွန်စွာအံ့ဩ ချီးမွမ်းထောမနာပြုပြီး မိမိအတွက် ဝယ်ယူ လာတဲ့ ယွမ်းထိုးကွမ်းအစ်နဲ့ ကြေးနက် ထုံးဘူးကိုပါ ဉာဏ်ပူဇော်တဲ့အနေနဲ့ မောင်နိုးကို ပေးလိုက်ပါတယ်။ ဝိုင်းထိုင်နေကြတဲ့ အခြားမြင်းမှူးများနဲ့ ပရိသတ်တွေကလည်း ချီးမွမ်းကြပြီး ဆုအဖြစ် အသီးသီးပေးကြတယ်။

လှော်။ ။“ရှင်မဟာသီလဝံသနဲ့ ရှင်မဟာရဋ္ဌသာရတို့ အမေးပုစ္ဆာတွေဟာ တော်တော်မှတ်သားဖို့ ကောင်းလှပါတယ်။ ဒါကြောင့်မို့လို့လည်း ကျော်ကြားကြပေတာပဲ”

ကျွန်ုပ်။ ။“ကျုပ် အတိတ် နိမိတ် စနည်းပညာကို လိုက်စားခဲ့တဲ့ ၂ဝ နှစ်ကျော်ကျော် လောက်မှာတော့ ဒီလို ပြောင်းပြန်ကောက်ရတဲ့ နိမိတ်မျိုး၊ စနည်းမျိုးကို တစ်ခါမှ မတွေမကြုံခဲ့ရဘူး၊ အလွန်ရှားပါး လှပါတယ်” (ပြောင်းပြန်သဘောကို အထူးသတိထား သင့်သည်)

ဘယ်ကိစ္စမျိုးမှာမဆို မိမိက အပြုလုပ်ငန်းကို လုပ်ကိုင်နေပေမယ့် ၎င်းအပြုလုပ်ငန်းနှင့် ပြောင်းပြန်၊ အဖျက်လုပ်ငန်းများ ဖြစ်ပေါ် တတ်သည်ကို အထူးသတိ ရှိရပေမည်။

ဥပမာ ၁၉၅၂-၅၃ ခုလောက်က ပြည်တော်သာခေတ်ဆိုပြီး ပြည်တော်သာ လုပ်ငန်းတွေကို ဇောက်ချလုပ်နေချိန်မှာ ပြည်တော်သာ ပညတ်ရဲ့ ပြောင်းပြန် (ပြာတော်သီ) ဆိုတဲ့ အဖျက်လုပ်ငန်း မီးလောင်မှုတွေ အများအပြားပေါ်ပေါက် ဖြစ်ပျက်ခဲ့တဲ့အတွက် ကုဋေနဲ့ချီပြီး ဆုံးရှုံးမှုများ ဖြစ်ခဲ့ရတယ်၊ ဒါကြောင့် ပြောင်းပြန်သဘောကို အထူးသတိထားရမယ်။

ခင်ဗျားကို (၁) အတိတ်၊ နိမိတ်၊ စနည်း၊ တဘောင်၊ ဘဝေါ စတဲ့အဓိပ္ပါယ်များကို ပြောပြခဲ့ပြီးပြီ။ (၂)နိမိတ်၊ စနည်း၊ တဘောင်ကောက်ယူပုံ (၃) ရရှိမှတ်သားထားတဲ့ နိမိတ်၊ စနည်း၊ တဘောင်တို့ကို အဖြေရှာပုံရှာနည်းများ ဖြစ်တဲ့
(က)မူသေကောက်နည်း (ပထမနည်း)
(ခ)တိုက်ရိုက်ကောက်နည်း (ဒုတိယနည်း)
(ဂ)တစ်စွန်းတစ်စဖြင့် ကောက်နည်း (တတိယနည်း)
(ဃ)ဓာတ်တူနာမ်တူနည်း (စတုတ္ထနည်း) ယ
(င)အထွေအထွေနည်းငယ်များ (ပဉ္စမနည်း) စသည်တို့ကို မကျဉ်းမကျယ် အဓိကလိုအပ် သလောက်ကိုသာ သက်ဆိုင်ရာ သာဓကများ နှင့်လည်း ရှင်းလင်း တင်ပြလို့ ပြီးခဲ့လေပြီ။

ပညာအနေနဲ့ အခြေခံများအဖြစ် ပြည့်စုံပါပြီ။ ဆေးဆရာစကားနဲ့ ပြောရရင် ကုနည်းမူများကို သိထားပြီး၊ လက်တွေ့ကုထုံးကတော့ လိုပေသေးတယ်။ ကုထုံး ကျေညက်အောင် တတ်ဖို့ကတော့ ဆရာနဲ့အတူ တပည့်ခံပြီး တစ်နှစ်နှစ်နှစ်ခန့် လိုက်လံ ကုသနေရင်တော့ အမှားမရှိဘဲ ကျွမ်းကျွမ်းကျင်ကျင် တတ်မြောက်ပြီး ဆရာကြီး တစ်ဆူဖြစ်ရမယ်ဆိုတာ ဧကန်အမှန်ပဲ ဖြစ်ပါတယ်။

ကုနည်းတွေကို သိမှတ်ထားပြီး ဆရာနဲ့အတူ လက်တွေ့မကုဘဲ မိမိဘာသာမိမိ လိုက်လံကုသရင်တော့ ကုထုံးကို မကျွမ်းကျင်သေးလို့ အမှားတွေကတော့ တွေ့ရမှာအမှန်ပဲ၊ ဒါပေမယ့် စိတ်မပျက်ဘဲ ဇွဲကောင်းကောင်းနဲ့ အမှားတွေပေါ်မှာ သင်ခန်းစာရအောင်ယူပြီး အမှန်ဘက်ကို ရောက်အောင် ဉာဏ်၊ ပညာ၊ သမာဓိနဲ့ ထိုးထွင်းသွားရင်လည်း ကျွမ်းကျင်စွာ တတ်မြောက်မယ်ဆိုတာ သေချာတာပဲ။ ကိုရွှေလှော်၊ အခု ခင်ဗျားဟာ အတိတ် နိမိတ် စနည်း တဘောင် ဘဝေါဆိုတဲ့ အယူတော် မင်္ဂလာပညာရပ်များကို တော်တော် ပြည့်ပြည့်စုံစုံ သိခဲ့ရပြီးပြီ။

ပွဲမဝင်ခင် အပြင်ကကျင်းပ ဆိုသလို လက်တွေ့ကွင်းမဆင်းသေးမီ စာတွေ့အနေနဲ့ ဘယ်လောက်အထိ သဘောပိုင်ထားပြီဆိုတာကို သိရအောင်စာရွက်ပေါ်မှာပဲ လေ့ကျင့်ခန်းမေးခွန်းတွေကို ဖြေကြည့်ပါ။ မေးခွန်းတွေရဲ့ အဖြေများကိုလဲ ထည့်သွင်းထားပါတယ်။ ခင်ဗျားက ပေးထားတဲ့အဖြေနဲ့ ကိုက်ကြည့်ပြီး အောင်မအောင် ဆုံးဖြတ်ပေါ့ဗျာ။",
"imagelink":"https://i.pinimg.com/736x/c4/b7/49/c4b74979274a9bed777df184cb5c41b8.jpg",
"openlink":"",
"notetext":"",
"videolink":""},
{   
"title":"ကျန်းမာရေးနှင့် ဆိုင်ရာပြဿနာ အမေး",   
"subtitle":"ဥပမာ အမှတ် (၈)", 
"sirname":"ဝဏ္ဏကျော်ထင် သီရိပျံချီ ဦးဘသိန်း",
"book":"နောက်ခံကားချပ်။ ကျွန်ုပ် ထိုအချိန်က ရောက်ရှိနေသော မြို့မှာ ကျွန်ုပ်တို့ ထိတ်တန်း အရာရှိကြီးများသည် နယ်လှည့် ခရီးမထွက်ခဲ့သော် ညနေတိုင်း ကလပ်တွင် ရောက်ရှိ၍ တင်းနစ်ဘောလုံးရိုက်ခြင်း၊ အနားယူချိန်တွင် ရုံးနှင့်ပက်သက်သော လုပ်ငန်းများကိုလည်း ဆွေးနွေးပြီးစီး စေသည်။

ရပ်ကိစ္စ၊ ရွာကိစ္စ၊ လူမှုရေးကိစ္စ တို့ကိုလည်း ဆွေးနွေးတိုင်ပင်၍ ဆောင်ရွက်ပြီးစီးစေသည်။ ကိုယ့်ကျန်းမာရေး အားကစားနှင့်တကွ အခြားအစိုးရကိစ္စ အဝဝတို့ကိုလည်း ညှိနှိုင်းဆောင်ရွက်သော တစ်ချက်ခုတ်၊ နှစ်ချက်ပြတ် သဘောပါဝင်စေသည်။ အချိန်ကို အကျိုးရှိစွာ အသုံးချခြင်းပါတည်း။ ကျွန်ုပ်သည် တောသို့ ခရီးငါးရက် ကြာလှည့်လည်ပြီးနောက် ထိုနေ့ညနေ ကလပ်သို့ရောက်၍ တင်းနစ် တစ်ပွဲလောက် ရိုက်ပြီးသောအခါ၌ ခရိုင် ဆရာဝန်ကြီးကို ဆရာ ကျွန်တော် ဒီကနေ့ပဲ တောက ပြန်ရောက်ခဲ့တယ်။ ခရိုင်ဝန်ကြီး ကလပ်မလာတာ ငါးရက်လောက်ရှိပြီ လို့ကြားရတယ်။ ဘာဖြစ်သလဲဟု မေးမြန်းရာ ကိုဘသိန်း၊ ခင်ဗျား မသိဘူးလား၊ သူဖျားနေတယ်၊ ကျုပ်နေ့တိုင်း သွားကု နေရတယ်ဗျ ဟုသူက ပြန်ပြောပါသည်။

နောက်ခုနစ်ရက် ကြာသော်လည်း မသက်သာသေးပါ။ တက်ဖျား ကျဖျား ဖြစ်နေသည်။ ထို့ကြောင့် ခရိုင်ဝန်၏ ကျန်းမာရေးအတွက် ကျွန်ုပ် နိမိတ် စနည်း ကောက်ယူရန် လိုအပ်လာပေပြီ။ ဖျား၍ ၁၂ ရက်ကြာပြီး ည ခုနစ်နာရီလောက်တွင် အိမ်စေလုင်ကို ခေါ်၍ ဒီမှာ တပည့်၊ မင်းဒီကနေပြီး ဘိုင်စကုတ်ရုံ၊ အဲဒီကနေပြီး အငှား မော်တော်ကားတွေ ရပ်ထားတဲ့နေရာအထိ လမ်းလျှောက်ပြီး ပြန်ခဲ့ပါ။ မင်းကျယ်ကျယ် လောင်လောင်ပြောတဲ့ စကားသုံးမျိုးကို မှတ်သားလာခဲ့ပါ။ ဒီစကားတွေ ဘယ်သူကဘယ်သူ့ကို ပြောတာလဲဆိုတာ မင်းတတ်နိုင်လျှင် မှတ်သားလာခဲ့ပါဟု ကျွန်ုပ်က စနည်းကောက်ခိုင်း လိုက်လေသည်။

နောက်နာရီဝက်ခန့် ကြာသောအခါ တပည့်ကျော်က ပြန်ခဲ့သည်။ ဆရာ၊ ကျွန်တော် ကြားတာတွေ ကျွန်တော်မှတ်ခဲ့တာပဲ၊ ဆရာကြိုက် မကြိုက်တော့ မသိဘူး ဟုစကားခံ၍ သူမှတ်သားခဲ့သမျှကို ပြောပြသည်မှာ။

ပထမ စနည်း။ မိန်းကလေးတွေစုပြီး စကားပြောနေတယ်၊ ဘိုင်စကုတ်အကြောင်း ပြောနေကြတယ်။ အဲဒီထဲက တစ်ယောက်က ဂျာဒူးကြီး အားကြီးကောင်းတယ် လို့ပြောတယ်။

ဒုတိယ စနည်း။ မုန့်ရောင်းတဲ့ အဒေါ်ကြီးက သူ့သားကလေး ရှစ်နှစ်လောက်အရွယ်ကို နင်ဆီးပြား မစားနဲ့၊ ဆီးပြားစားရင် ပါးရိုက်မယ် လို့ပြောတဲ့စကားကို မှတ်သားခဲ့တယ် ဆရာ။

တတိယ စနည်း။ မော်တော်ကားတွေ ရပ်ထားတဲ့ နေရာရောက်တော့ လူတစ်ယောက်ထွက်လာပြီး အခြားကားမောင်းသူတွေကို သခင်မျိုးဟေ့ တို့ဗမာလို့ လက်မထောင်ပြီး ပြောလိုက်တယ်။

ဒါပါပဲ ဆရာ ဟုပြန်ပြောရာ အေးကျေးဇူးတင်တယ်ကွာ ဟုသူ့အား ပြောလိုက်လေသည်။

စနည်းများ၏ အဖြေကို ကြံဆပုံ။ ၁။ ဂျာဒူးကြီး အားကြီးကောင်းသည်။

ဖြစ်ရပ်အမှန်မှာ မိန်းကလေးများ ထိုစဉ်က ပြသနေသော ကုလားဘိုင်စကုတ်မှ ဇာတ်လိုက် (ဂျာဒူး) အားကြီးကောင်းသည် ဟုဆိုခြင်းဖြစ်သည်။ ခရိုင်ဝန် မမာမကျန်းဖြစ်သော ပြဿနာပေါ်တင်၍ စဉ်းစားသော် ဆေးကုသပေးနေသော ဇာတ်လိုက်သည် ကုလားလူမျိုး ခရိုင်ဆရာဝန်ကြီး ဖြစ်သည်။ ဇာတ်လိုက် ဂျာဒူးနှင့် အလားတူစွာ ထိုကုလားခရိုင် ဆရာဝန်ကြီးသည် အားကြီးကောင်းသည်။ အမှားအယွင်းမရှိဟု စနည်းက ဆိုလိုခြင်း ဖြစ်သည်။ (ပထမနည်း တိုက်ရိုက်နည်းဖြစ်သည်)

၂။ ဆီးပြားမစားနဲ့၊ ဆီးပြားစားရင် ပါးရိုက်မယ်။ ။ တိုက်ရိုက်နည်းအားဖြင့် ဆီးပြား မတည့်ကြောင်းကို သိနိုင်သည်။ သို့သော် ဆေးထိုးဆေးရည် တိုက်ရာ၌ ဆီးပြားဓာတ်သည် ပါဝင်ရန် ခဲယဉ်းလှသည်။ ဓာတ်တူနာမ်တူ နည်းအရဆိုသော် ဆီးပြားသည် အင်္ဂါနှင့် ကြာသပတေး၊ သင်္ချာအားဖြင့် ၃-၅ ဖြစ်၍ ဆေးပြားသည်လည်း အလားတူပင် ဖြစ်သည်။ ဆရာဝန်ကြီး ဆေးပေးရာ၌ ဆီးသီးဓာတ် မဟုတ်သော်လည်း ဆေးပြားများပါလေ သလော၊ ပါလျှင် ထိုဆေးပြားသည် မတည့်ဟု တစ်ထစ်ချ ဆိုလိုရင်းဖြစ်သည်။ ဤကိစ္စကိုတော့ မနက်ဖြန် တင်းနစ်ရိုက်ရာတွင် ဆရာဝန်ကြီးကို မေးမည်ဟု ဆုံးဖြတ်လိုက်သည်။

၃။ သခင်မျိုးဟေ့ တို့ဗမာ။ တို့ဗမာဟု စနည်း ကဆိုသောကြောင့် မာဟူသော အက္ခရာ တစ်လုံးကို ယူသည့် တစ်စွန်းတစ်စနည်း ဖြစ်သည်။ မာမာချာချာ ပြန်ဖြစ်နိုင်မည်ဟု ကောက်ယူရမည်ဖြစ်သည်။ သခင်မျိုးဟု ဆိုခြင်းမှာ ရှေးက အရေးပိုင် (ဝါ) ခရိုင်ဝန်များသည် အင်္ဂလိပ် လူမျိုးကများသဖြင့် ရုံးမင်းစေများက သခင်ဟု ခေါ်လေ့ရှိသည်။ ထိုခရိုင်ဝန်သည်လည်း အိမ်၌ သခင်မဖြစ်သော်လည်း ရုံးတက်လျှင် သခင်မျိုးဖြစ်လာသည်။ တစ်နည်းဆိုရသော် သခင်မျိုးဖြစ်၍ မာ၍ ရုံးတက်နိုင်ရန် အချိန်ကာလသည် တို့ဗမာ သင်္ချာအားဖြင့် ဆိုသော်တို့ = ၇၊ ဗ = ၅၊ မာ = ၅ စုစုပေါင်း ၁၇၊ ၁ + ၇ = ၈ ဖြစ်သည်။ သို့သော် ၈ရက်ကလွန်၍ ၁၂ရက်ပင် ရောက်ခဲ့ပြီးဖြစ်ရာ ရုံးစတင်၍ မတက်နိုင်သည့် နေ့မှာ ၁၇ရက်ကြာသောအခါမှာ ကျန်းမာ၍ ရုံးတက်နိုင် (ဝါ) သခင်မျိုး ဖြစ်လိမ့်မည် ဟုအဆုံးအဖြတ်ဖြစ်သည်။ (တိုက်ရိုက်နှင့်သင်္ချာနည်း)

နောက်တစ်နေ့တွင် တင်းနစ်ရိုက်ပြီးနောက် ဆရာဝန်ကြီးကို ကျွန်ုပ်က ခရိုင်ဝန်၏အခြေအနေကို မေးမြန်းရာ ကျုပ်တော့ စိတ်ပျက်လာပြီဗျာ၊ မနက်ကောင်းတယ်၊ ညနေမကောင်းဘူး။ ညနေကောင်းတယ်၊ နောက်နေ့မနက် မကောင်းပြန်ဘူးဟု သူက ညည်းညည်းညူညူ နှင့်ပြောသည်။ နေပါဦးဆရာ၊ ဆရာတိုက်တဲ့ဆေး၊ ထိုးတဲ့ဆေးတွေမှာ ဆီးသီးဓာတ်ပါသလား၊ ဒါမှမဟုတ်ရင် ဆေးပြားကလေးများ ပါသလားဟု ကျွန်ုပ်ကထက်၍ ထက်၍ မေးပြန်ရာ။ ဒီလူက ဆေးရည်မပါဘူးဗျ၊ အားလုံးထိုးဆေးချည်းဘဲ၊ ဘာဆေးပြားမှလည်း မပေးမပေးဘူး၊ ဆီးသီးဓာတ်လည်းမပါဘူး၊ တစ်ခုတော့ရှိတယ်။ ပါးစပ်မကောင်းဘူးဆိုပြီး ဆီးပြားတွေပဲ ဝယ်စားနေတယ်။ ဆီးပြားစားတာ စားလို့ကောင်းသတဲ့ဗျာ ဟုသူကပြော၍ အလွန်အံ့အား သင့်နေမိသည်။

ကျွန်ုပ်က ဆီးပြားနှင့်မသင့်၍ အဖျားမပျောက်နိုင် ဖြစ်ကြောင်းကို ပြန်လည်ပြောပြ၍ ထိုဆီးပြားမစားတော့မှ အဖျားပျောက်၍ အားအင်ပြည့်ဖြိုးပြီး ၁၇ရက်မြောက်သော နေ့၌ ရုံးတက်သဖြင့် တို့ဗမာ သခင်မျိုး ဖြစ်ရပေတော့၏။ ကဲ ဒီနေ့တော့ ဒီနေရာမှာ တစ်ခန်း ရပ်လိုက်ကြဦးစို့ ဟုပြော၍ လူစုခွဲ လိုက်ကြလေသည်။",    
"imagelink":"https://i.pinimg.com/736x/58/55/77/5855775bb03d99609281b718547e92a1.jpg",
"openlink":"",
"notetext":"",
"videolink":""},
{ 
 "title":"ဓာတ်တူ-နာမ်တူနည်း အဆက်", 
 "subtitle":"ဓာတ်တူနာမ်တူဆိုတာ ဘယ်လိုပါလဲ။",
 "sirname":"ဝဏ္ဏကျော်ထင် သီရိပျံချီ ဦးဘသိန်း",
 "book":"အက္ခရာပညတ်၊ သင်္ချာပညတ်၊ နေ့ (ဝါ) ဂြိုဟ်ပညတ် သုံးပါးတို့၌ အလုံးစုံသော သက်ရှိသက်မဲ့ ပညတ်တို့ အကြုံးဝင်၍ ဆက်စပ်နေကြောင်းကို အခန်း (၅) တွင် ထင်ရှားစွာ ဇယားများဖြင့် ဖော်ပြခဲ့ပြီး ဖြစ်ပါသည်။

ပုဗ္ဗေဟေတုမှိအကြောင်း အမည်ပညတ်၌ လည်းကောင်း၊ ပရဟေတုမှိအကြောင်း အကြောင်းကြောင့်ဖြစ်သော အကျိုး အမည်ပညတ်၌ လည်းကောင်း၊ ရုက္ခေစ သစ်ပင်အမည်ပညတ်၌ လည်းကောင်း၊ သန္ဓေစအသံပညတ်၌ လည်းကောင်း၊ မနုသေစလူတို့၏ အမည်ပညတ်၌ လည်းကောင်း၊ နာမေနပညတ္တေသု အမည်နာမ အမျိုးမျိုးအဖုံဖုံ သက်ရှိသက်မဲ့ အားလုံးတို့တွင် ပညတ်ကုန်သော စကားတို့၌ ဓာတ်တူနံတူတို့သည် အတ္တိသန္တိ ရှိကြကုန်၏။ တံ ထိုသို့ရှိသော အမည် (စကား) ပညတ်တို့ကို ဉာဏေန ဉာဏ်ဖြင့် ဇညာ သိမြင်ရာ၏ လို့ ရှေးဆရာကြီးများ၏ ဆိုထုံးကိုလည်း အထောက်အထားပြုရပေမည်။

ဇမ္ဗူတံခွန်၊ ဆုမြန်မွန်တို့၊ ညွှန်အံအလင်္ကာ၊ မှတ်သားရာကား၊ နည်းနာနယ၊ ဓာတ်လေးဝကို၊ သိကြစိမ့်ငှာ၊ မည်မိန့်မှာအံ့၊ အင်းလှသည်မှာ၊ အစာသည်တွင်၊ ဆေးလျှင်သည်က၊ နေပီယံ၊ သိဒ္ဓိလမ်းကို၊ တတ်စွမ်းနိုင်ပေ၊ ထွက်မြောက်လေကြည့်၊ လိုရန်ကိစ္စ၊ ပြည့်ဝဧကန်၊ မုချမှန်၏။ ဆုပန်မလှ၊ ပဿဒနှင့်၊ ရှုမကြီးအား၊ သမားချွတ်ယွင်း၊ ဤသတင်းကို၊ ဓာတ်ရင်းလေးဖြာ၊ ရှင်းရှင်းကွာလိမ့်၊ တွေ့ပါမည်ရေး၊ လွန်ကားဝေးခဲ့၊ ရှေးသရောအခါ၊ ပညာဉာဏ်ရှိ၊ လူကဝိနှင့်၊ ပေါင်းမိသောခါ၊ ထူးခြားစွာသား၊ လူ့ရွာ၌တွင်၊ တန်ခိုးထင်သည်၊ ဂုဏ်အင်ကြီးလှ၊ မြင်းမိုရ်တည်း လို့လည်းစပ်ဆို ထားခဲ့ကြတယ်။

အထက်က ပြဆိုခဲ့သည့်အတိုင်း အက္ခရာပညတ်၊ သင်္ချာပညတ်၊ နေ့ (ဝါ) ဂြိုဟ်ပညတ် တို့ကိုကောင်းစွာ နားလည် အသုံးချတတ်ခဲ့လျှင် လိုအင်ကိစ္စ အဝဝတွင် ပြည့်ဝဧကန် မုချမှန်၏ လို့ဆိုပါတယ်။

ဒါပေမယ့် ဒီစာတမ်းက နိမိတ်စနည်းတွေနဲ့သာ စပ်ဆိုင်တဲ့အတွက်၊ နိမိတ်စနည်းတွေရဲ့ အဖြေမှန်ရရှိရေးမှာ ဘယ်ပုံဘယ်နည်း အသုံးချသွားပုံကို ရေးမှဖြစ်ပါတယ်။

ဓာတ်တူနာမ်တူ ဆိုတာ ဘယ်လိုပါလဲ။ တနင်္ဂနွေသည် အခြားတနင်္ဂနွေ နေ့နှင့် ဓာတ်ချင်း၊ နာမ်ချင်း တူပါတယ်။ တနင်္လာနေ့သည် အခြားတနင်္လာ နေ့နှင့် ဓာတ်ချင်း၊ နာမ်ချင်း ရာနှုန်းပြည့် တူပါတယ်။

သင်္ချာအားဖြင့်လည်း (၁)နှင့် (၁) ချင်း၊ (၂) နှင့် (၂)ချင်းဖြစ်၍ ရာခိုင်နှုန်းပြည့် ဓာတ်ချင်း နာမ်ချင်း တူကြပါတယ်။ သို့သော် အက္ခရာများနှင့် ပညတ်ထားသော (အမည်နာမ)များ အနေနှင့်ကား နာမ်သာတူ၍ (နေ့သာတူ၍) ဓာတ်မတူသော သဘောက ရှိကြပါသေးတယ်။ တနင်္လာနေ့ (တနင်္လာဂြိုဟ်-တနင်္လာအက္ခရာ)များနှင့် ဥပမာတစ်ခု တင်ပြီးရှင်းပြရင် ကျန်တဲ့နေပ အက္ခရာတွေမှာ အလားတူ သိသွားနိုင်ဖို့ လွယ်ကူပါလိမ့်မယ်။

တနင်္လာနေ့ဆိုင်ရာ အက္ခရာ ၅ လုံးရှိပါတယ်။ က၊ ခ၊ ဂ၊ ဃ၊ င တို့ဖြစ်ပါတယ်။ မောင်က၊ မောင်ခ၊ မောင်ဂ၊ မောင်ငူ။ မက၊ မခ၊ မဂ၊ မင။ ဘိုးက၊ ဘိုးခ၊ ဘိုးဂ၊ ဘိုးင။ ဒေါ်က၊ ဒေါ်ခ၊ ဒေါ်ဂ၊ ဒေါ်င။

ဒီအမည်အားလုံးဟာ ဓာတ်တူနာမ်တူများ ဖြစ်ကြတယ်။ ရှေ့က အလုံးဖြစ်တဲ့ (မောင်၊ မ၊ ဘိုး၊ ဒေါ်) တို့ဟာ အရွယ်ကိုလိုက်ပြီး ခေါ်တဲ့သဘော၊ ယောက်ျား မိန်းမ လိင်ကိုလိုက်၍ ခေါ်တဲ့သဘောကြောင့် နာမပညတ်ထဲမှာ အကြုံးမဝင် လို့ပဲဖြစ်ပါတယ်။ မောင်ကို အမည်နဲ့ ကိုမောင် အမည်ဟာ နာမ်တူဖြစ်ပြီး ဓာတ်တူ မဖြစ်ပါဘူး၊ နာမ်တူဖြစ်ရခြင်းက မောင်ကိုသည် တနင်္လာနေ့ ပညတ်၊ ကိုမောင်သည်လည်း တနင်္လာနေ့ ပညတ်၊ နေ့ (ဝါ) နာမ်ချင်း တူကြပါတယ်။

ဓာတ်ချင်းမတူပုံက မောင်ကိုနှင့် ကိုမောင် တို့၏အမည်မှန်မှာ မောင်ကိုနှင့် မောင်ကိုမောင် တို့ဖြစ်ပါသည်။ ရှေ့ကမောင်မှာ အရွယ်ကိုလိုက်၍ ခေါ်ခြင်းဖြစ်ရာ ဓာတ်တူမတူ ကောက်ယူရာ၌ ရှေကမောင်ကို ဖယ်လိုက်ရင် ကိုနဲ့မောင်ဟူ၍ ရပါတယ်၊ သင်္ချာနဲ့ရေးရင် (၂+၅) လို့ရတော့ သင်္ချာအားဖြင့်လည်း မတူတော့ဘူး။ ဓာတ်နဲ့ဆိုရင် (၂)ဂဏန်းက ပထဝီဓာတ်၊ ဓာတ်ဖို၊ မြေကြီး၊ ၂၊ ၅ ဂဏန်းနှစ်လုံးက ပထဝီဓာတ်ပင် ဖြစ်သော်လည်း (ဓာတ်ဖို၊ ဓာတ်မစုံတွဲ) မြေကြီး+ကျောက် အစုံဖြစ်တဲ့အတွက် ဓာတ်ချင်း တစ်စိတ်တစ်ဒေသ သာတူပြီး ရာခိုင်နှုန်းပြည့် မတူလို့ ဓာတ်တူမဟုတ်ဘူးလို့ သတ်မှတ်ရခြင်း ဖြစ်ပါတယ်။

တစ်နည်းပြောရရင် မောင်ကို နဲ့ကိုမောင်ဟာ မောင်ကိုက သင်္ချာအားဖြင့် ၅-၂၊ ကိုမောင်က ၂-၅ ဖြစ်နေလို့ ပြောင်းပြန်ဓာတ် ဖြစ်နေတယ်။ ကက်ကင်းဓာတ် ဖြစ်နေတယ်။

သာလွန် မင်းတရားကြီးဟာ တောင်ငူကို စစ်တိုက်စဉ်တုန်းက တောင်ငူနဲ့ ပြောင်းပြန် ကက်ကင်းဓာတ် (ခံတက်)ပင် ကိုဆောင်ပြီး တိုက်တယ်။ တောင်ငူက တ-င စနေနဲ့တနင်္လာ (၇-၂) ခံတက်က တနင်္လာနဲ့စနေ (၂-၇) တို့ဖြစ်ကြတယ်။ တောင်ငူနဲ့ ခံတက်ဟာ သက်မဲ့များ ဖြစ်တဲ့အတွက် အဆုံးအက္ခရာကိုသာ ယူရမယ်။ ဒီတော့ ငူနဲ့ တက်ဟာ တနင်္လာနဲ့စနေ နာမ်များဖြစ်ကြလို့ နာမ်လည်း မတူပါဘူး။ ဘသင်နဲ့ သင်္ဘောဟာ နာမ်တူတယ်။ ဘသင်က သက်ရှိဖြစ်လေတော့ ရှေ့အက္ခရာ ဘ ကြာသပတေး ၅ ဖြစ်တယ်။ သင်္ဘောက သက်မဲ့ဖြစ်တော့ အဆုံးအက္ခရာ ဘော ကြာသပတေး ၅ပဲ ဖြစ်လို့ပါ။ ဒါပေမယ့် ဓာတ်ကျတော့ မတူတော့ဘူး၊ ဘသင်က ၅-၆၊ သင်္ဘောက ၆-၅၊ ဓာတ်မတူရုံတင်မကဘဲ ပြောင်းပြန်ကက်ကင်း ဓာတ်တောင် ဖြစ်နေသေးတယ်။ ရေထဲသွားတဲ့ သင်္ဘောမဟုတ်ပဲ သင်္ဘောအပင်ဖြစ်ရင်လည်း အပင်ကိုမယူရဘဲ သင်္ဘောကိုသာ စဉ်းစားရပါမယ်။

ဟံသာရင်နဲ့ သားရေ ပညတ်နှစ်ခုဟာ ဓာတ်ရောနာမ်ရော တူပါတယ်။ ဟံသာရင်ဆိုတဲ့ မြင်းအမည်မှာ ဟံဆိုတာ ဟန်တယ်ဆိုတဲ့ ဂုဏ်ပုဒ်သာဖြစ်လို့ မစဉ်းစားဘဲ ကျန်အက္ခရာနှစ်လုံး (သာရင်) သာ အမည်မှန်ဖြစ်ပါတယ်။ (သားရေ) ကတော့ သက်မဲ့ပါ။

သို့သော် သက်ရှိသက်မဲ့ အကြောင်း ပြဿနာမရှိပါဘူး၊ သာရင်နဲ့ သားရေဟာ သ-ရ အက္ခရာတူ ၆-၈ သင်္ချာတူ နေ့တူများဖြစ်လို့ ဓာတ်တူနာမ်တူများ ဖြစ်ကြပါတယ်။ ဒီလောက်ဆိုရင် နာမ်တူနဲ့ ဓာတ်တူနာမ်တူတို့ကို သက်ရှိသက်မဲ့ အမည်ပညတ် စကားတွေမှာ ခွဲခြားသိမြင်နိုင်လောက်ပြီလို့ ယူဆပါတယ်။ မရှင်းသေးရင် မေးပါ။

ဒါပေမယ့် အခုချက်ချင်းတော့ ဘာကိုဘယ်လို မေးရမယ်လို့ သိဦးမယ် မဟုတ်ပါဘူး။ လူနှစ်ယောက်ဟာ နာမ်ချင်းတူတယ် ဆိုပါတော့။ အမှတ် ၁ လူမှာ ပြဿနာတစ်ခု ပေါ်လာလို့ ဖြစ်ပျက် အကြောင်းအကျိုး တစ်ခု ဖြစ်လာမယ်ဆိုရင် သူနဲ့ နာမ်ချင်းတူတဲ့ အမှတ် ၂ လူမှာလည်း အလားတူ ပြဿနာနဲ့ အကြောင်းအကျိုးဟာ ဖြစ်ရတော့မှာပဲ။ ဓာတ်တူ နာမ်တူဖြစ်နေရင် အထက်ပါမူဟာ သာပြီးမှန်တယ်။

ဥပမာ ၁၉၇၅ခုနှစ်မှာ သရက်ပင်တွေဟာ မပွင့်ဘူး၊ အပွင့် အလွန်နည်းတယ်။ သီးကင်းလည်း နည်းတယ်။ သရက်သီးဟာ မနှစ်ကလောက် ရမှာမဟုတ်ဘူး၊ ငါးပုံတစ်ပုံလောက်ပဲ ရစရာအကြောင်းရှိတယ်။ ဒီဖြစ်ရပ်အကြောင်းကို ဓာတ်တူနာမ်တူနည်းနဲ့ ဟောမယ်ဆိုရင် သရက် သ-ရ အက္ခရာနှစ်လုံးနဲ့ ပညတ်ထားတဲ့ လူတွေ၊ ပစ္စည်းတွေ၊ သက်ရှိသက်မဲ့တွေဟာ ၁၉၇၅ခုနှစ်မှာ မဖွံ့ဖြိုးနိုင်ဘူးလို့ ဆိုရမှာပဲ။ သ အက္ခရာ နှစ်လုံးရှိတဲ့ အမည် ဝတ္ထုပစ္စည်းတွေဟာ ရှားမယ်ပေါ့ဗျာ၊ ထင်ရှားအောင်ပြောရရင် သန်းရှင်၊ သန်းရီ၊ သောင်းရှိန် အမည်နာမများရှိတဲ့ လူများရဲ့ ဓာတ်ဟာပျက်တယ်၊ စီးပွားရေး၊ အလုပ်အကိုင် မဖွံဖြိုးနိုင်ဘူး။ အဆင်မပြေနိုင်ဘူးလို့ ဟောရမယ်။ ဉာဏ်ရှိသလို အဘက်ဘက်မှာ ထိုးထွင်းပြီး ဟောပြော နိုင်တော့တာပါပဲ။ သားရေ သရ အလွန်ရှားမယ်လို့ ဟောသင့်တယ်။ ဒါကြောင့် သဘာ၀အလျောက် ဖြစ်ပျက်မှုတွေကို မြင်ရင် ဘယ်ဓာတ်တွေ ပေါ်တယ်၊ ဘယ်ဓာတ်တွေ ပျက်တယ် စသည်ဖြင့် ဓာတ်ပေါ်ဓာတ်ပျက် ဓာတ်ဆုတ်ဓာတ်ဆန်းတွေကို သိနိုင်တယ်။

ဥပမာတစ်ခု ထပ်ပြီး ပြောပါဦးမယ်။ နိမိတ် သို့မဟုတ် စနည်းကဖော်ပြနေတဲ့ ပညတ်အမည်ဟာ ရာဟုဂြိုဟ် အက္ခရာ ရ ဖြစ်နေတယ်ဆိုပါစို့။ လာမေးတဲ့ ပြဿနာရှင်ဟာလည်း အဲဒီ ရ အက္ခရာ အမည်ပညတ် ပဲရှိနေရင် ဒီနှစ်ခုဟာ ဓာတ်တူ နာမ်တူ ဖြစ်နေတယ်။ အဲဒီတော့ ဘယ်လို ဖြစ်လာမလဲ။ နိမိတ် သို့မဟုတ် စနည်းတွင် ဖြစ်ပေါ်ပြသတဲ့ ကာယကံရှင်ရဲ့ ဖြစ်ရပ်အားလုံးဟာ တစ်စွန်းတစ်စမျှပင် မကျန်ဘဲ အမေးပြဿနာရှင်၌ တွေ့ကြုံရမည်မှာ ဒိဋ္ဌဧကန် ဖြစ်ပါတော့တယ်။ ပို၍ရှင်းလင်းစွာ သိနားလည်ရန် သာဓက တစ်ခုတင်ပြပါမယ်။

(က) ရဲဝန်ပြောင်းရွှေ့ခြင်း ပြဿနာ။

တစ်နေ့သော နံနက်ခင်းတွင် ရာဇဝတ်ဝန်ကြီးသည် ကျွန်ုပ်အိမ်သို့ ရောက်လာသည်။ အာလာပသလ္လာပ စကားများကို ပြောဆိုကြပြီးနောက် ကျွန်တော် ဒီမြို့က ပြောင်းရလိမ့်မယ်လို့ ကြားနေတာ၊ နှစ်လလောက် ရှိပြီဗျ။ ဒါပေမယ့် ဘယ်လိုလဲ မသိပါဘူး၊ ဒီနေ့ထိအောင် အမိန့်စာက မရသေးဘူး၊ ပစ္စည်းတွေလည်း မသိမ်းသေးပါဘူး၊ အဲဒါ ကျွန်တော်ပြောင်းရမလား၊ မပြောင်းရဘူးလား ခင်ဗျားထံ လာမေးတာပဲဗျာဟု သူကပြောပါသည်။

နိမိတ်။ ။ ထိုပစ္စုပ္ပန်အခိုက်၌ ကျွန်ုပ်တွင် နိမိတ်ရှိနေသည်။ ထိုနိမိတ်နှင့် ပြဿနာရှင် ရာဇဝတ်ဝန်ကြီး တို့သည် နာမ်တူဓာတ်တူ ဖြစ်နေသည်ကို ကျွန်ုပ်က သူပြောနေစဉ်တွင် သိသည်။ အဖြေကိုလည်း သိပြီးဖြစ်သည်။

အဟော။ ထို့ကြောင့် ကျွန်ုပ်က သူ့အား ခင်ဗျားပြောင်းရွှေ့ရမှာ သေချာတယ်။ မြန်မြန် ပစ္စည်းသိမ်းပေတော့၊ ဒီနေ့ ကြာသပတေးနေ့က စရေတွက်မယ်ဆိုရင် နောက်အများဆုံး ဆယ်ရက်ကြာတဲ့အခါ ခင်ဗျား ဒီမြို့မှာ မရှိတော့ဘူး၊ အလွန်မြန်လိမ့်မယ်လို့ ပြောပြသည်။ သူက ဒီလောက်တော့ မြန်လွန်းအားကြီးနေတယ်။ မဖြစ်နိုင်ဘူးထင်တယ်ဟု နောက်ဆုံးပြော၍ လူချင်းခွဲလိုက်ပါသည်။

တကယ့်ဖြစ်ရပ်။ သံကြိုးစာဖြင့် အပြောင်းအရွှေ့ကို အမိန့်ပေးသည်။ အလျင်အမြန် ထွက်ခွာခဲ့ရန်လည်း အမိန့်ပါသည်။ ဆယ်ရက်မြောက်နေ့ နံနက်သင်္ဘောဖြင့်ပင် ထိုမြို့မှ ထွက်ခွာသွားရလေသည်။

နိမိတ်ကမည်သို့ ဆိုသနည်း။ နိမိတ်ဖြစ်ရပ်။ ။ ရေရှင် ဆရာတော်ကြီးသည် ပျံလွန်တော်မူသည်။ အန္တိမဈာပနကို ဆရာတော်ကြီး ဖြစ်သော်လည်း ဖြစ်ရိုးဖြစ်စဉ် ထားရိုးထားစဉ် မထားဘဲ သုံးရက်သာထား၍ ကြာသပတေးနေ့တွင် သင်္ဂြိုဟ်မှုကို အပြီးတိုင် ဆောင်ရွက် လိုက်လေသည်။

ဓာတ်တူနာမ်တူ ဖြစ်ပုံ။ ။ ရေရှင် ဆရာတော်ကြီး ရေနေရာတွင် ရဲကို နာမ်တူခြင်းဖြစ်၍ ထည့်လိုက်ရာ ရဲအရှင်ဆရာတော်ကြီး (ဝါ) ရဲတို့၏ အရှင်ဆရာတော်ကြီး (ဝါ) ရာဇဝတ်ဝန်ကြီး ဟုဖြစ်သည်။ ထိုမြို့တွင် ရာဇဝတ်ဝန်ကြီးသည် အကြီးဆုံးသော ရဲအရာရှိကြီးဖြစ်သည်။ ထို့ကြောင့် ရေရှင် ဆရာတော်ကြီး ဖြစ်ရပ်သည် ရဲတို့၏အရှင် (ထိုမြို့ရှိ) ရာဇဝတ်ဝန်ကြီး (ရဲဝန်ကြီး) တွင် ဖြစ်ရပေတော့မည်။

ရေရှင် ဆရာတော်ကြီး ပျံလွန်တော်မူသည့် အချက်ကို ရာဇဝတ်ဝန်ကြီးနှင့် အံဟပ်သော် ရဲတို့၏ အရှင်ဆရာတော်ကြီး ရာဇဝတ်ဝန်ကြီးသည် ပျံလွန်တော်မူမည်။ ဘယ်လို ပျံလွန်တော်မူမည်နည်း၊ သူသည် ပြည်နယ်တစ်နယ်သို့ ရောက်နေရာ ထိုပြည်နယ်မှ ပြည်မသို့ ပျံလွန်သော်မူရမည်။ ရေရှင် ဆရာတော်ကြီးသည် ဆရာတော်ကြီး ဖြစ်သော်လည်း သူ၏ အန္တိမကိစ္စကို သုံးရက်သာထား၍ ကြာသပတေးနေ့တွင် အပြီးအစီး သင်္ဂြိုဟ်သည်။

ရာဇဝတ်ဝန်ကြီး ပြဿနာနှင့် ယှဉ်သော် ရာဇဝတ်ဝန်ကြီး၏ ပြန်လည် လွှဲပြောင်းခြင်း ကိစ္စသည် လုပ်ရိုးလုပ်စဉ် အတိုင်းမလုပ်ပဲ အလွန်လျင်မြန်မည်။ ၅ ဟူသောဂဏန်း၊ ကြာသပတေးနေ့ ဟူသော နေ့ဂြိုဟ်အရ ထိုဂြိုဟ်သက်သည် ၁၉နှစ် ရှိရာ အလွန်လျင်မြန်သည့် သဘောကို ထောက်၍ ၁၉ နှစ်၊ ၁၉ လ၊ ၁၉ ရက် မဖြစ်နိုင်ဘဲ ၁၀ရက် (၁+၉) ရက်ထက် မလွန်ဘဲ ရဲဝန်ကြီး၏ အန္တိမသည် ထိုမြို့၌ ဖြစ်ရပေမည်။

ထို့ကြောင့် ၁ဝရက်ထက် မပိုတော့ဟု ဟောဆိုလိုက်ခြင်း ဖြစ်သည်။ ဓာတ်တူနာမ်တူနည်းကို အသုံးပြုခြင်း၊ ကြာသပတေး ဂြိုဟ်သက်ကို ချင့်ချိန်၍ အဟောတွင် ဖြည့်လိုက်ခြင်း၊ ရေရှင် ဆရာတော်ကြီး၏ ဖြစ်ရပ် (ဘဝေါ) နိမိတ်ယူ၍ ဓာတ်တူ-နာမ်တူ ရဲဝန်ကြီး၏ ပြဿနာအမေးကို ဟောကြားခြင်းဖြစ်သည်။

ဤနာမ်တူနည်းသည် နိမိတ်၊ စနည်းဘက်၌ အသုံးချသလို ပုဂ္ဂလပညတ် (ဓာတ်ပညာ)နှင့် ဆေးဝါးကုသသော ဆရာကြီးများ အဖို့လည်း အလွန်အဓိက ထားကြသော အခန်းမှ ပါဝင်နေလေသည်။

စတုတ္ထနည်း (ဓာတ်တူ နာမ်တူနည်းဖြင့် ဖြေရှင်းနည်း)။

သာဓကအမှတ် (၁)။ ပြဿနာ နောက်ခံဖြစ်ရပ်။
ဘောလုံးပွဲ ဘယ်အသင်းနိုင်မလဲ။ တစ်နေ့သောအခါ ကျွန်ုပ်သည် ခရိုင်ဝန်၊ ခရိုင်ဆရာဝန်ကြီး နှစ်ဦးတို့နှင့် ခရိုင်ဝန်အိမ်တွင် စကားလက်ဆုံ ကျနေသည်။ ထိုခရိုင်ဝန်နှင့် ခရိုင်ဆရာဝန်တို့သည် အားကစားကို အထူးအားပေးသည်။ မိမိတို့ ကိုယ်တိုင်ကမူ တင်းနစ်ဘော ရိုက်သမားများ ဖြစ်ကြသည်။ မိုးကလည်း အပြင်ဘက်တွင် သည်းသည်းကြီး ရွာ၍စွေနေသည်။

ကျွန်ုပ်တို့ စကားပြောဝိုင်းတွင် ပြောစရာစကားများက ကုန်နေ၍ ဝိုင်းတိတ်ဆိတ်နေသည်။ မိုးကလည်း အလွန်အမင်း သည်းနေ၍ ကျွန်ုပ်နှင့် ဆရာဝန်ကြီးက မိမိတို့အိမ်သို့ မပြန်နိုင် ကြသေးပါ။ တိတ်ဆိတ်မှုကို ကျွန်ုပ်က ဖြိုခွင်းလိုက်သည်။ စကားဝိုင်းက တိတ်နေပြီဗျာ၊ ခင်ဗျားတို့နှစ်ယောက်မှာ ပြောစရာ စကားမရှိရင် ကျွန်တော်ကပြောမယ်၊ ခင်ဗျားတို့က နားထောင်ပေါ့ဗျာ၊ ဒါပေမယ့် ကျွန်တော်ပြောမယ့် အကြောင်းကတော့ ခင်ဗျားတို့ ဝါသနာမပါတဲ့ အကြောင်းပဲ။

ကျွန်တော် ခင်ဗျားတို့နှစ်ယောက်ကို ခင်ဗျားတို့ ဝါသနာပါလို့ အားပေးနေတဲ့ ဘောလုံးပွဲနဲ့ ပက်သက်ပြီးတော့ပဲ မေးမယ်။ ခင်ဗျားတို့ ကြိုက်သလိုဖြေပါ။ အမှတ်ပေး ပတ်လည်ဘောလုံးပွဲ ဆိုပါတော့၊ ပထမအပါတ်မှာ အားလုံးအသင်းတွေကို ရှုံးတဲ့အသင်းနဲ့ အားလုံးအသင်းကို နိုင်တဲ့အသင်း ဒီနှစ်သင်းဟာ ဒုတိယအပါတ်မှာ ကစားကြမယ်။ နှစ်သင်းစလုံးဟာ လူသစ်လည်းမလဲဘူး ဆိုပါတော့။

အဲဒီနှစ်သင်း ကစားရင် ဘယ်အသင်းက နိုင်မလဲဗျာဟု အကျိုးအကြောင်းပြော၍ စကားခံပြီး အမေးပုစ္ဆာ သင့်လိုက်သည်။ သူတို့နှစ်ယောက်က တစ်ပြိုင်နက် ဒါများမေးဖို့ လိုသေးသလားဗျာ၊ ခင်ဗျားပြောတဲ့ အတိုင်းဆိုရင် အမှတ်အနည်းဆုံး အသင်းနဲ့ အမှတ်အများဆုံး အသင်းနှစ်သင်းဟာ လူလဲမပြောင်းလဲဘူးဆိုတော့ ခြေချင်းမှ မဆိုင်ဘဲ အမှတ်အများဆုံး အသင်းက နိုင်ရမှာ သေချာနေတာပဲဟာဟု ပြောကြသည်။

အဲ ဟုတ်ပြီ၊ ကျွန်တော် ယုံကြည်ချက်ကလည်း ခင်ဗျားတို့ ပြောကြတဲ့အတိုင်း အမှတ်အများဆုံး အသင်းကနိုင်ရမှာပဲ။

တစ်ကယ့်ဖြစ်ရပ်။ ဒါပေမယ့် ကစားတဲ့နေ့မှာ အမှတ်အနည်းဆုံး အသင်းက တစ်ဂိုးဂိုးမရှိနဲ့ နိုင်သွားတယ်၊ အမှတ်အနည်းဆုံး အသင်းက နိုင်လိမ့်မယ်လို့ ကျွန်တော်ဟောကိန်းထုတ်ပြီး လူငယ်တွေနဲ့ လောင်းထားလိုက်သေးတယ်ဗျ ဟုကျွန်တော်က ပြောသောအခါ သူတို့က ခင်ဗျားက နိုင်လိမ့်မယ်လို့ ဘယ်လို သိထားတာလဲဗျ ဟုစိတ်အား ထက်ထက်သန်သန် မေးကြသည်။

ဩော် ဒါကတော့ ကျွန်တော့်ကို အယူတော် မင်္ဂလာကြီးလို့ ဒီမြို့ကလူတွေ ခေါ်နေတာ ခင်ဗျားတို့ အသိပါ၊ ဒီအယူတော် မင်္ဂလာနည်းနဲ့ ကျွန်တော်က ကြိုတင်သိတာပါ၊ အခြား ကလိန်စေ့ငြမ်းဆင်တဲ့ နည်းမျိုး မပါဝင်ပါဘူး။ ကျွန်တော့်ပင်ကို အသိကတော့ ဒီနှစ်သင်းမှာ အမှတ်အနည်းဆုံး အသင်းဟာ အမှန်ရှုံးရမှာပဲလို့ ဖြစ်ပါတယ်။ ဒါပေမယ့် ကျွန်တော်က အယူတော်မင်္ဂလာသမားဆိုတော့ ဒီအမှတ် အနည်းဆုံး အသင်းဟာနိုင်ဖို့ (ကံကြွင်းကံကျန်) ကလေးများရှိသေးသလားလို့ သိချင်သေးတာကိုးဗျ။

အဲဒီ ကစားမယ့်နေ့မှာ ညနေစောစော လေးနာရီမထိုးခင် ရုံးကထွက်လာခဲ့ပြီး မြို့ထဲအနီးအနားမှာ နိမိတ်၊ စနည်း ကောက်ယူကြည့်ခဲ့တယ်။ တစ်နေရာမှာ လူငယ်လေးငါးယောက်ဝိုင်းပြီး စကားပြောတာကို တွေ့တာနဲ့ အမှတ်တမဲ့ဝင်ထိုင်ပြီး နားထောင် နေလိုက်တယ်။ လူငယ်တွေဟာ တောင်စဉ်ရေ မရထွေရာလေးပါး စကားတွေ ဖောင်အောင် တစ်ယောက်တစ်ပေါက် ပြောရာကနေပြီး လူငယ်တစ်ဦးက သတိထားမိလား၊ စစ်အတွင်းက နိုင်ငံခြားက စစ်တပ်တွေဟာ တို့မြို့မှာ အားလုံးကို ဖျက်ဆီးနိုင်ခဲ့ပေမယ့် ဒီအနားက ဗလီကြီးကိုတော့ ဟေ့ မင်းတို့ မဖျက်ဆီးနိုင်ခဲ့ဘူး၊ ဒီဗလီကြီးကတော့ ခုထက်ထိ အကောင်းပဲဟု ရုတ်တရက်ပြောလိုက်ရာ အခြားလူငယ် တို့ကလည်း အေး မင်းပြောတာ ဟုတ်တယ် ဟုဝန်ခံကြလေသည်။

ဒီစကားဟာ ကျွန်တော့်အတွက် အမှတ်အနည်းဆုံး အသင်းက ရဲအသင်းပါ။ အမှတ် အများဆုံးအသင်း ကတော့ ယူအမ်ပီ စစ်တပ်အသင်းပဲ။ ကျွန်တော်တို့ လိုက်ရှာနေတဲ့ စနည်းက ဘယ်လိုဆိုသလဲ။

စနည်း။ စစ်တပ်ဟာ ဗလီကြီးကို မဖျက်နိုင်လို့ တစ်ယောက်ကပြောတဲ့အခါ ကျန်လူများကလည်း ဟုတ်တယ်လို့ ဝန်ခံကြတယ်။ နိုင်ငံခြား စစ်တပ်လို့ ဆိုတယ်။ ယူအမ်ပီ စစ်တပ်ဟာ စစ်တပ် အစစ်မဟုတ်ဘူး မဟုတ်လား။ ဒီတော့ ယူအမ်ပီ စစ်တပ်ဟာ နိုင်ငံခြား စစ်တပ်လို့ပဲ ကောက်ယူရမယ်။

၂။ ဗလီကြီးကိုဆိုတဲ့ အဓိပ္ပါယ်က ဗလီဆိုတာ ကြာသပတေး အက္ခရာနဲ့ ဗုဒ္ဓဟူး အက္ခရာ၂လုံး၊ သင်္ချာနဲ့ ဆိုရင် ၅ပဲ၊ ရဲ နာမည်ဟောင်းက ပုလိပ်လို့ ခေါ်တယ်။ ပုလိပ်ဟာလည်း ကြာသပတေး အက္ခရာ နဲ့ဗုဒ္ဓဟူး အက္ခရာတွေပဲ၊ သင်္ချာနည်း အရ ၅၄ ပဲ၊ ဓာတ်တူ နာမ်တူဖြစ်တယ်။ ဗလီဟာ ပုလိပ် ပါပဲ၊ (ဝါ) ရဲ ဖြစ်လာတာပေါ့ဗျာ။

၃။ စစ်တပ်ဟာ ဗလီကြီးကို မဖျက်နိုင်တဲ့ စကားနေရာမှာ ပုလိပ်ဆိုတဲ့ စကားကို သွင်းပြီး အစားထိုးလိုက်ရင် စစ်တပ်သည် ပုလိပ်ကို မဖျက်ဆီးနိုင် (ဝါ) ရဲကိုမနိုင်လို့ အင်မတန် ထင်ရှားပေါ်လွင်တဲ့ အဖြေကို ကျွန်တော်က ရတော့တာပဲ။

ကျွန်တော်ကတော့ လူငယ်တွေရဲ့ စကားဆုံးလျှင် ဆုံးချင်း ဒီအဖြေကိုရတော့ အင်းဒီနေ့တော့ အများသိတဲ့ အသိ၊ အများယုံကြည် ယူဆချက်ဟာ မှားကုန်တော့မှာပဲ၊ ပညာ ပညာဟာ တယ်အရေးကြီးလှပါကလားလို့ တွေးမိပြီး ပြုံးလိုက်တယ်။ လူငယ်တွေဟာ ကျွန်တော့်ကိုကြည့်ပြီး ဦးလေးက ဘာပြုံးတာလဲ၊ ကျွန်တော်တို့ ပြောနေတဲ့ စကားတွေထဲမှာ ပြုံးစရာ၊ ရယ်စရာလည်း မပါပါလားဟု ကျွန်တော့်ကို မေးကြပြန်ပါတယ်။

ကဲကဲ ဦးလေး မေးပါရစေ၊ ဒီနေ့ညနေ ကစားမယ့် ယူအမ်ပီ စစ်တပ်နဲ့ ရဲအသင်း နှစ်သင်းမှာ ဘယ်အသင်းနိုင်မယ်လို့ မောင်တို့ထင်ကြသလဲ။ ဟာ ဦးလေးကလဲ ပြောဖို့လိုသေးလား၊ အကောင်းဆုံးအသင်းနဲ့ အညံ့ဆုံးအသင်း ဖြစ်နေတာ။ ဒီပွဲမျိုး ဘယ်သူတွေကကော ပိုက်ဆံအကုန်ခံပြီး သွားကြည့်ဦးမှာလဲ၊ ယူအမ်ပီ စစ်တပ်အသင်းက နိုင်မှာ ရာနှုန်းပြည့် သေချာနေတာပဲဟု သူတို့က ပြောကြသည်။ ဒီနေ့တော့ မောင်တို့ထင်သလို မဟုတ်ပါဘူး၊ ရဲအသင်းက နိုင်ပါလိမ့်မယ်ဟု ကျွန်တော်က ပြောသောအခါ ဦးလေးလောင်းရဲသလား၊ ကျွန်တော်တို့က အလေးကြောပြီးတောင် ပေးလိုက်ဦးမယ်ဟု သူတို့ကပြောပြန်သည်။

ကျွန်တော်က ဒီလိုလုပ်ကြစို့၊ အခုဘောလုံးပွဲကို သွားမယ်၊ ဦးလေးကပဲ ဝင်ကြေးငွေကို ပေးပါ့မယ်။ ရဲကနိုင်ရင် မောင်တို့က ဦးလေးကို ကျွန်တော်တို့မှားသွားပါတယ်လို့ ဝန်ခံတဲ့စကားကို ပြောရမယ်။ အကယ်၍ မောင်တို့ပြောတဲ့အတိုင်း ယူအမ်ပီ စစ်တပ်ကနိုင်ရင် မောင်တို့အနိုင် ဖြစ်လေတော့ ဦးလေးက ရှုံးတဲ့အနေနဲ့ မောင်တို့ကြိုက်တဲ့ ဆိုင်မှာ မောင်တို့ ကြိုက်သလို ထမင်းကျွေးမယ်၊ ကဲ ဘယ့်နယ်လဲ ဟုပြောလိုက်ရာ

ဒီလိုဆို စိန်လိုက်၊ ကျွန်တော်တို့က ဘာမှမရှုံးတာပဲ၊ ကျွန်တော်တို့က နိုင်ရင်ထမင်းပွဲကြီး တွေ့ရဦးမယ်၊ ဦးလေးက လူကြီးပါ။ မောင်တို့ထံမှ ဦးလေးဘာမှ မလိုချင်ပါဘူး၊ အနာခံစရာရှိရင် ဦးလေးက အနာခံရပါမယ်။ ဦးလေးက မောင်တို့ကို လောကမှာ ပညာတွေဟာ အမျိုးမျိုးရှိကြတယ်။ အဲဒီပညာတွေဟာ တတ်ရင်ကောင်းမှာပဲဆိုတာကို သိစေချင်တဲ့ ဆန္ဒပါပဲ။ ကဲသွားကြစို့ ဟုပြော၍ လူငယ်တစ်စုနဲ့ ကျွန်တော်ဟာ ဘောကွင်းကို မကစားမီ ဆယ်မိနစ်လောက်မှာ ရောက်သွားကြတယ်။

တစ်ကယ့်ဖြစ်ရပ်။ ပွဲကစားဖို့ လိုင်းစီတာကို ကြည့်ပြီး လူအပြောင်းအလဲ မရှိတာကို မြင်တော့ လူငယ်တစ်ယောက်က ဒီနေ့တော့ ထမင်းကောင်းကောင်း စားရတော့မှာပဲဟု ခပ်ကျယ်ကျယ်ပြောလိုက်သည်။ ကျွန်ုပ်က ကစားပုံကို ကြည့်လိုက်ရာ ယူအမ်ပီအသင်းက ကျိန်းသေနိုင်မည်ဟူသော အသိဖြင့် အေးအေးနှင့် လေးလေးကစားနေသည်။ တစ်ဖက်မှ ရဲအသင်းကမူ ရှုံးမည်မှာ သေချာသည်။ သို့သော် ပုံပျက်ပန်းပျက် အရှုံးကြီးမရှုံးရလေအောင် ကာကွယ်မည့် သဘောထားဖြင့် ဖျတ်လတ်သွက်လက်စွာ ကြိုးစားပမ်းစားကစားနေပုံကိုမြင်နေရသည်။

စကစား၍ ဆယ်မိနစ်မျှ မကြာသေးခင် ရဲအသင်းက အချောင်ဂိုး တစ်ဂိုး ရသွား လေသည်။ အနည်းငယ် မျှသာရှိသော ပွဲကြည့်ပရိသတ်က ဆူညံစွာ အော်ဟစ်၍ ဩဘာပေးကြသည်။ ယူအမ်ပီအသင်းသည် ပူထူသွားဟန်ရှိသည်။ ခြေသွက်လာပြီး ဖိ၍ကစားလာပြီ။ သို့သော် ရဲအသင်းက ပါးသည်။ တိုက်စစ်ကို လုံးဝမလုပ်တော့ဘဲ ခံစစ်အဖြစ် သူတို့၏ ကွင်းတစ်ဝက်ကနေ၍ ကစားတော့သည်။ ဘေးကို ခပ်များများကန်ထုန်၍ အချိန်ကုန်စေသည်။ ဘေးကိုခ ပ်များများကန်ထုတ်ပြီး ဂိုးရှေ့တွင် ပိတ်ကစားသည်။ ပထမနာရီပိုင်း စေ့သွားပေပြီ။

ယူအမ်ပီက ရှုံးဂိုးကို ပြန်၍ မချေပနိုင်သေးပေ။ ဒုတိယပိုင်း ကစားရာ ယူအမ်ပီ အသင်းက နိုင်လိုစိတ် ပြင်းထန်နေသည်။ ရှေ့လောကြီး နေသည်။ ပြာလောင်ခတ်လာသည်။ ကစားပွဲကတော့ ကြည့်၍ မကောင်းတော့ပေ။ ရဲဘက်ကွင်း တစ်ဖက်တွင်သာ လူနှစ်ဆယ်လောက် ကစားနေ၍ ရှုပ်ရှုပ်ထွေးထွေး ဖြစ်နေသည်။ ယူအမ်ပီ အသင်းက ထပ်တလဲလဲ ဂိုးသွင်းနေသော်လည်း နိုင်လိုဇောကြီးနေ၍ ချင့်ချိန်မှုနည်းပြီး ပျာပျာသလဲဖြစ်နေ၍ မှန်းခြေမကိုက် သည်ကတစ်ကြောင်း၊ ရဲအသင်းကလည်း အတင်းဝင်ဖျက်နှင့် ရှုပ်ရှုပ်ထွေးထွေး ဖြစ်စေ၍ ရောက်ချင်ရာရောက် ဂိုးမှ ဘောလုံးဝေးကွာ သွားလျှင်တော်ပြီ ဟူသောနည်းဖြင့် ဂိုးကိုပိတ်ဆို့ပြီး ကစားခြင်းကြောင့် လည်းကောင်း၊ ပွဲပြီးသွားသည် အထိတစ်ဂိုးမှ ပြန်လှန်မသွင်းနိုင်ဘဲ ရှုံးရပါလေတော့သည်။

ပွဲပြီးသွားသောအခါ ကျွန်ုပ်က လူငယ်များကို မောင်တို့ ကျုပ်ထမင်းကို မစားထိုက်သေးဘူး ဟုပြော၍ အိမ်ပြန်လာခဲ့ပါသည်။ ကဲဒါပါပဲ၊ ခင်ဗျား တို့နှစ်ယောက်ကတော့ တိုက်ဆိုင်မှုလို့ မှတ်ချက်ချချင် ချမှာပဲ။ ကျွန်တော့်အနေနဲ့ကတော့ ပညာတစ်ရပ်အဖြစ်နဲ့ လက်ခံယုံကြည်ထားတယ်။ မိုးလဲ စဲသွားပါပြီ။ သည်းခံပြီး နားထောင်နေကြတာကို ကျေးဇူးတင်ပါတယ်။ ပြန်ကြပါစို့ ဟုပြောဆို၍ ခရိုင်ဆရာဝန်ကြီးနှင့် ကျွန်ုပ်သည် ခရိုင်ဝန်အိမ်မှ ထွက်ခွာလာခဲ့ကြပါတော့သတည်း။

ဤဖြစ်ရပ်တွင် ဗလီဟူသော အက္ခရာတွင် ပုလိပ်ဟူသော ဓာတ်တူနာမ်တူ အက္ခရာကို သွင်းလိုက်ခြင်း အားဖြင့် အဖြေရပုံကို ထင်ရှားစေခြင်း ဖြစ်ပါသည်။", 
 "imagelink":"https://i.pinimg.com/736x/47/c2/57/47c25738ffda2180690ef297a741531e.jpg",
"openlink":"",
"notetext":"",
"videolink":""},
{ 
 "title":"စတုတ္ထနည်း (ဓာတ်တူ နာမ်တူနည်း)", 
 "subtitle":"ရိုးရိုးသဘောသာမက ရှုပ်ထွေးပွေလီသောပါဝင်တယ်။", 
 "sirname":"ဝဏ္ဏကျော်ထင် သီရိပျံချီ ဦးဘသိန်း",
 "book":"လွန်ခဲ့သောအခန်း ၁၊ ၂၊ ၃၊ ၄ မှာ ပထမနည်း (မူသေနည်း)၊ ဒုတိယနည်း (တိုက်ရိုက်နည်း)၊ တတိယနည်း (တစ်စွန်းတစ်စ) တို့နဲ့ အတိတ်၊ နိမိတ်၊ စနည်း၊ တဘောင်၊ ဘဝေါတို့ အပေါ်အဖြေထုတ်ပုံကို ပြောပြခဲ့ပြီးပါပြီ။ အမှန်စင်စစ် ထိုဖြေရှင်းနည်းများဟာ အကျိုးအကြောင်း ဆင်ခြင်သုံးသပ်မှု မျှသာဖြစ်ပြီး အခြေခံသဘောတရား ပညာများပါဝင်ပြီး ဖြစ်တယ်လို့ မဆိုနိုင်သေးပါဘူး။

လောကမှာ လူမှုကိစ္စ အဝဝ မြားမြောင်ရှုပ်ထွေး လှသလောက် ထိုလူမှုကိစ္စ အဝဝတို့၏ ဖြစ်ရာပျက်ကြောင်းတို့ကို ရှေ့ပြေးအဖြစ် ဖော်ပြနေကြသော အတိတ်၊ နိမိတ်၊ စနည်း၊ တဘောင်၊ ဘဝေါ တို့ကလည်း မြားမြောင် လှပါတယ်။ ရိုးရိုးသဘော သာမက ရှုပ်ထွေးပွေလီသော သဘောတရားများလည်း ပါဝင်လာတတ်ပေတယ်။ ဒါကြောင့် လောကဟာ ဆန်းကြယ်လှပါပေတယ်။ လောကဆိုတာဘာလဲ (လုဇ္ဇတိပ လုဇ္ဇတိလောကော) လို့ ဂန္တဓိုရ် အကျော်ဆရာတို့က ဝစနတ္ထ ပြုထားကြတယ်။

ယောဓမ္မော သဘာဝေါ၊ အကြင်တရားတို့သည်၊ လုဇ္ဇတိ ဖြစ်တတ်၏၊ ပဗုဇ္ဇတိ ပျက်တတ်၏။ ဣတိတသ္မာ၊ ထို့ကြောင့် သောဓမ္မသဘာဝေါ၊ ထိုသဘောတရားသည် လောကော၊ လောက ဟုခေါ်တယ်တဲ့။ ဖြစ်ခြင်းပျက်ခြင်းတို့နဲ့ တန်ဆာဆင်ထားတဲ့ သဘောတရားဟာ လောကပဲ၊ သင်္ခါရဟာ လောကပဲ၊ နေရာဟာ လောကပဲ၊ ရိုးရိုးသာမန်ဖြစ်ခြင်း ပျက်ခြင်းသဘောနဲ့ ဆန်းဆန်းကြယ်ကြယ် မယုံကြည်နိုင်လောက်အောင် ဖြစ်ခြင်း ပျက်ခြင်းရယ်လို့ နှစ်မျိုးနှစ်စားရှိတယ်။ လောက သုံးမျိုးရှိပါတယ်။

(၁)သတ္တလောက၊ 
(၂)ဩကာသလောက၊
(၃)သင်္ခါရလောက တို့ဖြစ်ပါတယ်။

ပညတ်လောက၊ ပရမတ်လောကလို့ ပညတ်လောက သုံးပါးကို ပြောပါမယ်။ ပရမတ်သုံးပါးက ဒီစာတမ်းနဲ့ မဆိုင်လို့ မပြောပါဘူး။

သတ္တလောက။ ။ သတ္တဝါတွေ ဖြစ်နေရှိနေ တဲ့သဘော။ လူ၊ ခွေး၊ နွား၊ နတ် စတဲ့သတ္တဝါတွေ ဖြစ်နေတာဟာ သတ္တလောကပါပဲ။

ဩကာသလောက။ ။ သတ္တဝါတွေ မှီတင်းနေထိုင်တဲ့ လောက။ (နေရာမှီရာ) ရှိရာမှာ သင်္ခါရလောက၊ သတ္တလောကပဲ ဖြစ်ဖြစ်၊ ဩကာသလောကပဲ ဖြစ်ဖြစ် လောကနှစ်ခုဟာ အဲဒီပြုပြင်ပြောင်းလဲမှုတွေဟာ သင်္ခါရလောကပဲ၊ ကျုပ်က ကြည့်လို့လွယ်အောင် ဇယားတစ်ခု ဆွဲပြမယ်။

ပရမတ်လောကနဲ့ ပညတ်လောက ဖြစ်ပေါ်လာတဲ့ သဘောအယူအဆကို ဖော်ပြထားတယ်၊ ဇယားကိုလဲ ကျုပ်ရှင်းပြပေးပါဦးမယ်။ ဇယားတော့ ပြထားပြီးပြီ၊ ရှင်းကြဦးစို့။ ခင်ဗျားက ဇယားကို အာရုံပြုပြီး နားထောင်ပါ။

ရှေးဦးစွာ ခင်ဗျားစိတ်ထဲမှာ ခင်ဗျားတို့ ကျုပ်တို့သိနေတဲ့ တောတောင်ရေမြေ၊ သမုဒ္ဒရာတွေ ဘာမျှမရှိ။ ဟာလာဟင်းလင်း သဘောကို အာရုံသွင်းထားပါ။ ဘာသတ္တဝါမျှ မရှိလို့ အမြင်ထားလိုက်ပါ။ အဲဒီလို ဘာတစ်ခုမျှ မရှိလို့ မမြင်ရတဲ့ ဟာလာဟင်းလင်း ပြင်ကြီးထဲမှာ (ဓာတ်) ခြောက်ပါးသာရှိတယ်။ ကိုင်လို့မရ၊ တွေထိလို့မရတဲ့ သဘောတရား သက်သက်မျှသာ ဖြစ်တယ်။

ဇယားမှာ ဒီဓာတ်ခြောက်ပါးကို အဓိကအားဖြင့် ဖော်ပြထားတယ်။ ဒီဓာတ်တွေဟာ သူ့သဘောကိုသာ သူဆောင်တယ်။ ဆိုလိုတာက ပထဝီဓာတ်ဟာ မာဖို့တစ်ပင်တည်း လုပ်နေတယ်။ ပျော့ဖို့မလုပ်ဘူး၊ အာပေါဓာတ်ကလည်း ဖွဲ့စည်းဖို့ပဲ သဘောရှိတယ်။ ယိုစီးရတာ သူသဘောမဟုတ်ဘူး၊ တေဇောဓာတ်ဟာလည်း ပူဖို့ပဲလုပ်တယ်။ အေးအောင်မလုပ်ဘူး။ ဝါယောဓာတ်ကလည်း လှုပ်ရှားဖို့ပဲလုပ်တယ်။ ငြိမ်နေဖို့မလုပ်ဘူး။ ကိစ္စဟာ တစ်ပင်တည်းပဲ။ နှစ်ပင် မလုပ်ဘူး။

အခုပြောတာက ဓာတ်တွေ ကလာပ်မစည်းမိခင် (သမ္ဗဝေသီ) အဖြစ်သို့ မရောက်သေးခင်က သူ့ဘာသာသူ ဆောင်ပုံကိုပြောတာပါ။ အဲဒီဓာတ်တွေ ပေါင်းစုံ ကလာပ်စည်းမိတော့ သမ္ဗဝေသီဘဝမှ ဘူတဘဝ ပရမာ အဏုမြူ မှုန်တွေ ဖြစ်လာတယ်။ ပရမတ် သံသရာကနေပြီး ပညတ်သံသရာထဲကို ရောက်လာပါပြီ။ ဖြစ်သဘောက ရှေးရှုရာကနေပြီး ဖြစ်ပျက်သဘောကို ရောက်လာပြီ။ အကြောင်းကနေပြီး သမုတိ သစ္စာနယ်ထဲကို ရောက်လာပြီ။

ဘာဖြစ်လို့ ဖြစ်ပျက်သဘောကို ရောက်ရသလဲ၊ ဓာတ်တွေ သူ့သဘောသူ ဆောင်လို့ပါပဲ။ ပထဝီဟာ မြေဓာတ်၊ အာပေါက ရေဓာတ်၊ တစ်ဖန် ဝါယောက လေဓာတ်၊ တေဇောက မီးဓာတ် ဆိုတော့ ရေနဲ့မြေပေါင်းမိရင် မြေမှုန်ဟာ မာခဲမှာပဲ။ ရေများရင် ယိုစီးသွားမှာပဲ။ သင်္ခါရတွေဖြစ်ပြီ။ ဒီတော့မာတယ်၊ ပျော့တယ်ဆိုတာ ပထဝီရဲ့ သဘောမဟုတ်ဘူး။ ပထဝီက တွေ့နေရတဲ့ သင်္ခါရ ဖြစ်ပါတယ်။ မီးနဲ့ရေနဲ့ တွေ့တော့လည်း ရေများရင် မပူနိုင်ဘဲ အေးတာပဲ။ ဒီဟာ တေဇောဓာတ် တွေ့နေရတဲ့ သင်္ခါရပဲ။ တေဇောဓာတ်က ပူသဘော၊ အေးသဘော နှစ်ပင်မရှိပါဘူး။

ဒီလောက်ဆိုရင် ဓာတ်တွေရဲ့ ပင်ကိုသဘောကိစ္စနဲ့ သူတို့တွေ့နေရတဲ့ သင်္ခါရကို ခွဲခြား သိလောက်ပါပြီ။ ဒီတော့ ဓာတ်ကြီးလေးပါး အဓိကအားဖြင့် ပေါင်းစုနေတဲ့ ရုပ်ဟာ ဖောက်ပြန် ရတော့တာပဲ။ အမြဲတစေ ဖောက်ပြန်နေတော့တာပဲ။ စက္ကန့်မခြား၊ မျှင်မျှမခြားပဲ ဖောက်ပြန်နေတာဖြစ်ပါတယ်။

ကံ၊ စိတ်၊ ဥတု၊ အာဟာရ အကြောင်း လေးပါးကြောင့် ဖောက်ပြန်ရပြန်တယ်။ ဆိုလိုတာက ကံ၊ စိတ်၊ ဥတု၊ အာဟာရ တစ်ခုခုက ဓာတ်တွေ သူ့သဘော သူဆောင်မှုကို အယုတ်အလွန် ဖြစ်အောင် အားပေးအားမြှောက် ပြုနေလို့ဖြစ်ပါတယ်။

အမှုန့်တွေက တစ်ဆင့်တက်ပြီး တိုးလာတော့ အစိုင်အခဲ၊ အစိုင်အခဲက တစ်ဆင့် တိုးတက်လာပြန်တော့ ပုံသဏ္ဍာန် အမျိုးမျိုးဖြစ်ပြီး ဒီသဏ္ဌာန် အမျိုးမျိုးကို အမည်ပညတ် အမျိုးမျိုးတွေ ပေးလာတာပဲ။ ဓာတ်တွေ စုပေါင်းမိလို့ အသိဆိုတဲ့ ဝိဉာဏဓာတ် မပါသေးရင် ဘူတရုပ်တွေ ဖြစ်နေတာပဲ။ ပထဝီဓာတ် အယုတ်အလွန်အရ၊ အစုအပုံအရ မြေတွေကျောက်တွေ၊ တောတွေ တောင်တွေ တစ်စတစ်စ ဖြစ်ပေါ်လာတာပဲ။ အာပေါဓာတ် အယုတ်အလွန် အစုအပုံအရ ချောင်း မြစ် ပင်လယ်တွေ၊ သမုဒ္ဒရာတွေ ဖြစ်လာရတယ်။ တေဇောဓာတ် အယုတ်အလွန်အရ ပူမှု၊ အေးမှု၊ နေ၊ လ၊ နက္ခတ်တွေ ပေါ်လာတယ်။ ဝါယောဓာတ် အယုတ်အလွန်အရ လှုပ်ရှားမှု၊ ငြိမ်မှု၊ လေမုန်တိုင်း၊ လေပြည် စသည်တို့ဟာ ဖြစ်ပေါ်လာခဲ့ကြတာပဲ။

အဲဒီဓာတ်ပေါင်းစု ရုပ်မှာ အကြည်ဓာတ်တွေ ဖြစ်ပေါ်ပါဝင်လာရင် အသိဆိုတဲ့ ဝိဉာဏဓာတ်က ဖြစ်ပေါ်လာတော့တာပဲ။ အသိသဘောပါ ပါဝင်လာတဲ့ ရုပ်ကို သတ္တဝါလို့ခေါ်တာပဲ။ လူ၊ နတ်၊ ဗြဟ္မာက အစ တိရစ္ဆာန် အပါယ်လေးဘုံ အထိသတ္တဝါလို့ ခေါ်တာပဲ။ ပထမ ကနဦးတုန်း ကတော့ ဥတုဗီဇကြောင့် ဖြစ်ပေါ်လာတဲ့ ဓမ္မနိယာမက ပြုပြင်တဲ့အထဲမှာ ပါတာပေါ့ဗျာ။ သတ္တဝါ ဖြစ်လာတော့ ဥတုဗီဇအပြင်စိတ္တ (စိတ္တနနိယျတေလောကော) ကမ္မ။

အဲဒီ စိတ္တကမ္မတို့ရဲ့ ဓမ္မနိယာမတွေပါ အကြုံးဝင်လာပြီး နိယာမငါးမျိုးလုံးက ပြုပြင်မှုမှာ ပါဝင်လာတဲ့ သဘာဝဖြစ်လာတယ်၊ ဒါကြောင့် မြတ်စွာဘုရားက သတ္တဝါတွေမှာ ဓာတ်ခြောက်ပါးရှိတယ်၊ အထိ၊ အတွေ့ ဖဿခြောက်ပါးရှိတယ်လို့ ဟောပါတယ်။ မြတ်စွာဘုရားရဲ့ လက်ယာတော်ရံ ပညာအရာမှာ ဧတဒဂ်ရတဲ့ ရှင်သာရိပုတ္တရာ ကိုယ်တော်မြတ် ကတော့ (သတ္တဝါဆိုတာ ဟင်းလင်းပြင်ပါ) လို့သဘာဝကို ဟောလိုက်တယ်။

ဥပမာ အိမ်ဟာ အမိုးအကာနဲ့ ဝိုင်းထားတဲ့ ဟင်းလင်းပြင်ပါ။ အမိုး၊ အကာ၊ အခင်း၊ တိုင်တန်းကို ဖြုတ်လိုက်ရင် ဘာတွေ့ရမလဲ၊ ကွက်လပ်ဆိုတဲ့ ဟင်းလင်းပြင်ပဲ တွေ့ရမယ် မဟုတ်ပါလားလို့ ဟောကြားပါတယ်။

လှော်။ ။“ကျေးဇူးတင်လိုက်တာ ဆရာရေ။ ကျွန်တော်အသက် ၅၅ နှစ်ရှိခဲ့ပါပြီ။ ဘယ်တုန်းကမှ ခုလိုဟောတာ ပြေတာကို မကြားခဲ့ရပါဘူး၊ သဘာဝလည်းကျတယ်။ သိပ္ပံလည်းဆန်တယ်”

ကျွန်ုပ်။ ။“ခင်ဗျားမကြား မသိခဲ့ရဘူးဆိုတာ ကျုပ်လက်ခံပါတယ်။ ကျုပ်တောင် အတိတ်နိမိတ် ပညာနဲ့ နည်းနည်းစပ်နေလို့ ပြောတာပါ။ မြတ်စွာဘုရားလည်း မဟောပါဘူး၊ မဟောတာက မသိလို့မဟုတ်ပါဘူး၊ အကျိုးရှိဖို့ထက် သတ္တဝါများအဖို့ အကျိုးမဲ့ဖို့က များလို့ပါပဲ၊ နိဗ္ဗာန်ရောက်ကြောင်းလဲ မဟုတ်လို့ပါပဲ”

မြတ်စွာဘုရားလက်ထက်က ဒိဋ္ဌိဘုရားတွေက ဟောတယ်။ သတ္တဝါတွေက ဘာရှိသေးသလဲ။ ဓာတ်တွေပဲရှိတယ်။ သေတော့လည်း ဓာတ်တွေဟာ သူ့နေရာသူ ပြန်သွားတာပဲ။ ကောင်းတာလုပ်လုပ် မကောင်းတာလုပ်လုပ် ဘာမှ အကျိုးမရှိဘူး။ မိဘနှစ်ပါး ပေါင်းဖော်တဲ့ ဥတုကြောင့် လူ့ဇီဝအတိုင်း လူဖြစ်လာတာ။ သဘာဝ နိယာမအတိုင်း ကြီးပြင်းလာပြီး အိုပြီး သေတာပဲ၊ သေလို့ မီးရှို့လိုက်တော့ ဘာရှိသေးသလဲ၊ ပြီးပြီ၊ ပြန်ပြီလို့ အမှားတွေ သုံးသပ်ပါကုန်ရော။

ကြီးကြီးမာစတာ မိစ္ဆာဒိဋ္ဌိနဲ့ အပြတ်ဝါဒ သမားတွေ ဖြစ်ကုန်ပါရော၊ လုံးလုံး မြှုပ်ပါလေရော၊ မှန်တာတစ်ဝက် မမှန်တာတစ်ဝက် ဖြစ်နေတယ်။ ဒီမမှန်တာကို အမှန်ဆိုပြီး မျက်မြင်အတွေ့နဲ့ ပြလိုက်တော့ လုံးလုံးယုံတော့တာပါပဲ။ နောက်ဘဝမရှိ၊ နတ်မရှိ၊ ဗြဟ္မာမရှိ၊ ငရဲမရှိဆိုတဲ့ အယူတွေ ဖြစ်ကုန်ပါလေရော။ ပညာဆိုတဲ့ စိတ္တနိယာမ၊ ကမ္မနိယာမ၊ အဲဒီစိတ္တကမ္မကြောင့် ဖြစ်ရတဲ့ ဓမ္မနိယာမတွေကိုမှ မသိတာပဲ။

ပညာဆိုတာ သာမန်မျက်စိနဲ့ ထိတွေ့လို့ မြင်နိုင်တာမှ မဟုတ်တာ၊ သဘာတရားတွေ ဆိုတော့ ဉာဏ်မျက်စိနဲ့၊ သဘောတရားမျက်စိနဲ့မှ မြင်နိုင်တာပါ။

တစ်ကြိမ်က လူငယ်တစ်ယောက်က ကျုပ်ကို ငရဲရှိသလား၊ နတ်ရှိသလား၊ သရဲတစ္ဆေ ရှိသလား၊ မရှိပါဘူးလား၊ ရှိရင်ပြပါလို့ မေးတယ်၊ ဒီတော့ ကျုပ်က ဝလုံးတစ်လုံးကို ကြီးကြီးရေးပြီး စက္ကူထူထူမှာ ကပ်ကြေးညှပ်ပြီး ဝလုံး ပုံသဏ္ဌာန်ကို သူ့ကို ဘာမြင်သလဲလို့ မေးတော့ ဝလုံး လို့ပြောတယ်။

ပေ ၄၀၀ လောက်က သွားပြတော့ နည်းနည်းပဲ မြင်တယ်လို့ ပြောတယ်။ တစ်မိုင်လောက်မှာ သွားထားရင်ကောလို့ မေးတော့ သူက ဘယ်မြင်တော့မှာလဲ လို့ပြောတယ်။ ဝလုံး ကမရှိလို့လား မေးတော့ ဝလုံး ကရှိပါတယ်တဲ့၊ ဘာဖြစ်လို့ မမြင်တာလဲလို့ မေးတော့ ကမ္ဘာကြီးက လုံးနေလို့တဲ့။ ဒါဖြင့်ကွာ အင်မတန်အားကြီးတဲ့ မှန်ပြောင်းနဲ့ ယူကြည့်ရင် မြင်မလား၊ မမြင်ဘူးလားလို့ မေးပြန်တော့ သူက မြင်မှာပေါ့လို့ ဖြေပြန်တယ်၊ ကမ္ဘာကြီးက မလုံးတော့ဘူးပေါ့ ဟုတ်လားလို့ ပြောတော့ သူက တိတ်တိတ်နေတယ်။

အမှန်က မင်းမျက်စိရဲ့ မြင်အားဟာ မှန်ဘီလူး မှန်ပြောင်း အားလောက် မရှိလို့ပါ။ အဲဒီသဘောအတိုင်း မင်းမျက်စိဟာ တန်ခိုးမရှိတဲ့ သာမန်မျက်စိ ဆိုတော့ သရဲ၊ တစ္ဆေ၊ နတ်၊ ဗြဟ္မာ တွေကိုဘယ်မြင်နိုင်မလဲ။ မှန်ဘီလူး မှန်ပြောင်းလို အားရှိတဲ့ အပ္ပနာသမာဓိ မှန်ပြောင်းကို တတ်ကြည့်ရင်တော့ အထက်ဘဝဂ်၊ အောက်အဝီစိ ငရဲထိအောင် မြင်ရလိမ့်မယ်။ ဒီမှန်ပြောင်းရဖို့ အကျင့်တွေရှိတယ်။ မင်းကျင့်ရင် ရမှာပဲ။

အဲဒီတော့ သူများပြောမဟုတ်ဘဲ မင်းကိုယ်တိုင် မြင်ရပါလိမ့်မယ် လို့ပြောကြားလိုက်တယ်။ အင်း ကျုပ်တို့ပြောနေတဲ့ အယူတော် မင်္ဂလာပညာနဲ့ မဆိုင်ဘဲ ဘေးနည်းနည်းရောက်သွားတယ်။

လှော်။ ။“အယူတော် မင်္ဂလာနည်းတွေနဲ့ မဆိုင်ဘူးလို့ ဆိုပေမယ့် အင်မတန် ဗဟုသုတ ဖြစ်ပါတယ် ဆရာ။ ဘုရားမဟောတဲ့ လောကဖြစ်လာပုံကို ဆရာဘယ်လိုလုပ် သိထားပါသလဲ”

ကျွန်ုပ်။ ။“အလွန်ကောင်းတဲ့ မေးခွန်းလေး ပါ့လား။ ခင်ဗျားမေးတတ်တာကို ချီးမွမ်းမိသဗျာ၊ ဒီလို သိတာပေါ့”

မြတ်စွာဘုရားဟောတဲ့ ပဋိစ္စသမုပ္ပာဒ် အကြောင်းအကျိုး ဒေသနာတော်ကြီးနဲ့ ဓာတ်တွေအကြောင်း (ဗာဟုမာတုကသုတ်၊ ဓာတုဝိဘင်္ဂသုတ်) ကိုညက်ညက် ကြေအောင်လဲ သိမယ်၊ သမာဓိထူထောင်ပြီး ပဋိပတ် လုပ်ငန်းလည်း လုပ်မယ်ဆိုရင် ဘယ်သူ ဖြစ်ဖြစ် ထိုးထွင်းပြီး သိမြင် သွားတော့တာပဲ။ ဒိဋ္ဌိတွေက ဓာတ်တွေကို မြင်သလောက်တော့ မြင်ပါရဲ့။ ပဋိစ္စသမုပ္ပာဒ် အကြောင်းအကျိုး တရားတော်ကြီးကို မသိတော့ အမှန်တရားကို မသုံးသပ်နိုင်ဘဲ အမှားကြီး မှားကုန်တော့ တာပါပဲဗျာ။ ကဲ ကျုပ်တို့လုပ်ငန်းကို ဆက်ကြရအောင်။

လောကသုံးပါး ဘယ်လို ဖြစ်ပေါ်လာရ သလဲဆိုတာ ခင်ဗျား အကြမ်းအားဖြင့်တော့သိပြီ။ ကျုပ်တို့ရဲ့ အတိတ်၊ နိမိတ်၊ စနည်း၊ တဘောင်၊ ဘဝေါ ဆိုတဲ့သဘောတရားတွေက သဏ္ဍာန်အမူအရာပညတ်နဲ့ အသံပညတ် တွေပေါ်မှာ ကျက်စားရတယ်။ အဲဒီလို လောကသုံးပါး ဖြစ်လာပြီး သင်္ခါရသဘောအရ ကမ္ဘာကြီးဟာ ပျက်တဲ့အခါ တွေလည်းရှိတယ်၊ အဲဒီလိုပျက်တဲ့အခါ သတ္တဝါလောကတွေလည်း ပျက်စီးပါလေရော၊ ဒါပေမယ့် ဗြဟ္မာ့ဘုံ ၂၀ က အကုန်လုံးမပျက်ဘဲ အထက်ဘုံတွေက ကျန်တယ်။ ဒီကျန်တဲ့ ဗြဟ္မာကနေပြီး သတ္တဝါလောက ဖြစ်ရပြန်တာပဲ။ ဗြဟ္မာ့ပြည် တဝင်းဝင်း၊ ဝက်စားကျင်း တရှုပ်ရှုပ်ဆိုတဲ့စကား။

ကမ္ဘာအစ ဗြဟ္မာကဆိုတဲ့ စကားတွေ ဖြစ်ပေါ်လာတာကို စဉ်းစားကြည့်စမ်းပါ။ ဗြဟ္မာကနေပြီး တန်ခိုးတွေမရှိတော့ပဲ မြေဆီစားလို့ ယောကျာ်းမိန်းမတွေ ဖြစ်လာကြတဲ့အခါ အမျိုးမျိုးသော ပညတ်တွေ နိယာမတရား ငါးပါးကြောင့် လိုအပ်တာတွေ ဖြစ်ပေါ်လာရတယ်၊ အမျိုးသဏ္ဍာန်တွေကို အမျိုးမျိုးသော ပညတ်တွေ ခေါ်ဝေါ်သမုတ်လာတယ်၊ နောက်ပိုင်းမှာ ရသေ့ရှစ်သောင်း ဆရာပေါင်းက ဒီပညတ်တွေကို ထိန်းသိမ်းပြုပြင်လာတယ်။

ပညတ်တွေကို သိတဲ့နေရာမှာတော့ မြတ်စွာဘုရားဟာ အတုလံ အတုမရှိပါပဲ။ လောကီအနေနဲ့ ပညတ်တွေအားလုံးကို ငုံလိုက်၊ ခြုံလိုက်ရင် အဓိကကတော့ ပညတ်သုံးမျိုးပဲ ဖြစ်တယ်။

(၁) အက္ခရာပညတ်၊
(၂) သင်္ချာပညတ်၊
(၃) နေ့ (ဝါ) ဂြိုဟ်ပညတ် တို့ဖြစ်တယ်။

၁။ အက္ခရာပညတ်။

ကျုပ်တို့ဟာ အမည်အမျိုးမျိုးကစပြီး စာကောင်းပေမွန်တွေ အလိုရှိသလောက် ရေးကြရာမှာ (က၊ ခ၊ ဂ၊ ဃ၊ င) ဆိုတဲ့ဗျည်း ၃၃ လုံး အအာ အစရှိတဲ့ သရ ၈ လုံး၊ စုစုပေါင်း ဝဏ္ဏဆိုတဲ့ ၄၁ လုံးသော အက္ခရာတွေနဲ့ ပြည့်စုံပါတယ်။ ဒီ ၄၁ လုံးသော ဝဏ္ဏထဲကို ဖြည့်ရန်လည်းမရှိ၊ နှုတ်ရန်လည်း မရှိပါဘူး။

၂။ သင်္ချာပညတ်။

ဂဏန်းသင်္ချာ အားဖြင့် (၁၂၃၄၅၆၇၈၉၀) ဒီဆယ်လုံးမှ လွဲပြီး (ကုဋေ၊ ကုဋာ ဘယ်လောက်များများ) မရေးသားနိုင်ပါဘူး။

၃။ နေ့ပညတ်။

နေ့အားဖြင့်လည်း တနင်္ဂနွေအစ စနေအဆုံး (၇) နေ့ကိုသာ ရေတွက်နိုင်ပါတယ်။ အရပ်ရှစ်မျက်နှာ အရဂြိုဟ်များက ရှစ်လုံးရှိလေတော့ နေ့ခုနစ်နေ့ကို ဂြိုဟ်ကြီးရှစ်လုံးနဲ့ ကိုက်ညီစေဖို့ ဗုဒ္ဓဟူးနေ့ မွန်းလွဲ (၁၂)နာရီ နောက်ပိုင်းကို ရာဟုဂြိုဟ်လို့ ပညတ်ထားလိုက်ပါတယ်။ အက္ခရာပညတ်၊ သင်္ချာပညတ်၊ နေ့ (ဝါ) ဂြိုဟ်ပညတ် တွေဟာ အချင်းချင်း အမြဲတစေ ဆက်စပ်မှု ရှိနေတဲ့အပြင် ရှိရှိသမျှသော သက်ရှိသက်မဲ့ ပညတ်တို့နဲ့ ဆက်စပ်လျက် ရှိပါတယ်။ ဖြစ်အတူ ပျက်အတူ အကျိုးအကြောင်းက အတူတူဖြစ်နေပါတယ်။

နေ့ (ဝါ) ဂြိုဟ်ပညတ် တစ်ခုသည် အက္ခရာပညတ် နှင့်လည်းကောင်း၊ သင်္ချာပညတ် နှင့်လည်းကောင်း၊ အခြားအခြား အဓိကပညတ်များ နှင့်လည်းကောင်း ဆက်စပ်နေပုံကို အောက်ပါဇယားများတွင် တွေ့ရှိနိုင်ပါသည်။

ဇယား (၁) ဇယားအမှတ် (၁) မှ (၇) အထိတို့သည် အခြေခံအားဖြင့် လိုအပ်၊ သိထားအပ်သော ပထမပညာများ စတုတ္ထနည်းကို အသုံးပြုရာ၌ ပထမသော့ချက် ဖြစ်သည်။

ပထမ ပညာသည် ဒုတိယပညာ (ဒုတိယသော့ချက်) အက္ခရာပညတ်၊ သင်္ချာပညတ်၊ နေ့ပညတ် တို့သည် ပညတ်ခြင်းဆက်စပ် ကြရာ၌

၁။ မိတ်ဖက်အားဖြင့် လည်းကောင်း၊ ရန်ဖက်အားဖြင့် လည်းကောင်း၊ ၂။ အိမ်ထောင်ဖက်အားဖြင့် လည်းကောင်း၊ အိမ်ထောင်ရန်အားဖြင့် လည်းကောင်း။ ၃။ ဓာတ်ဖက်မိတ်အားဖြင့် လည်းကောင်း၊ ဓာတ်ဖက်ရန်သူအားဖြင့် လည်းကောင်းဖြစ်သည်။

အသွင်မတူ အိမ်သူမဖြစ် ဟူသောဆိုရိုးစကား အတိုင်းဖြစ်သည်။ အမှတ် ၁။ မိတ်ဖက်ခြင်း အားဖြင့် (အောင်ပ၊ ကုလား၊ ဆွေသား၊ တောရင်း) မိတ်ဖက်ခြင်း ဟုဆိုသည်။ ၎င်းကို အောက်ပါ ဇယားငယ်ဖြင့် ဖော်ပြလိုက်ပါသည်။

(အောင်) ဟုဆိုရာ၌ တနင်္ဂနွေ နှင့်ဆိုင်ရာ အက္ခရာအားလုံးသည် ပ ဟုဆိုသော ကြာသပတေး နှင့်ဆိုင်ရာ အက္ခရာအားလုံးဖြစ်သော ပ၊ ဖ၊ ဗ၊ ဘ၊ မ တို့နှင့်ဆိုင်သည်။ ချဲ့လျှင် (အနှင့်ပ) (အနှင့်ဖ) (အနှင့်မ) တို့သည် မိတ်ဆွေများဖြစ်သည်။

လက်တွေ့သဘောနှင့် ပြလျှင် မောင်အောင်သည် မောင်ပါနှင့် လည်းကောင်း၊ မောင်အောင်သည် မောင်ဖေ၊ မောင်ဘို၊ မောင်မှီတို့နှင့် လည်းကောင်း မိတ်ဖက်ဖြစ်သည်ဟု ဆိုလိုသည်။ အပေါင်းအသင်း လုပ်သင့်သည့် သဘောဖြစ်သည်။ အက္ခရာနှင့် ပက်သက်၍ ထပ်မံချဲ့ထွင်ပါဦးမည်။ ဦးဟူသော (အ-အာအစ အံအား) တို့နှင့် ညိုဟူသော (စ၊ ဆ၊ ဇ၊ ဈ၊ ည) တို့သည် ရန်ဖက်၊ ခေ ဟူသော (က၊ ခ၊ ဂ၊ ဃ၊ င) တို့နှင့် မာဟူသော (ပ၊ ဖ၊ ဗ၊ ဘ၊ မ) တို့သည် ရန်ဖက်၊ သု ဟူသော (သ၊ ဟ) တို့နှင့် တ ဟူသော (တ၊ ထ၊ ဒ၊ ဓ၊ န) တို့သည် ရန်ဖက်။ ဝေ ဟူသော (ယ၊ လ၊ ဝ) တို့နှင့် ရီ ဟူသော (ရ) တို့သည် ရန်ဖက်များ ဖြစ်ကြသည်။

သို့သော် ဥစ္စာလို ရန်ဂြိုဟ်ရှာ ဟူသောထုံးအရ စီးပွားရေး၌ ဤအက္ခရာများ ပေါင်းသင်း နိုင်သည်။ တနင်္ဂနွေသားနှင့် အင်္ဂါသားသည် စီးပွားရေးတွင် ပေါင်းသင်းနိုင်သည်။ ကျွက်စီကျွက်စီ ပူညံပူညံတော့ဖြစ်မည်။ ထိုသို့ဖြစ်မှလည်း စီးပွားတိုးတက်နိုင်သည်။ ဆူဆူပူပူ မဖြစ်အေးနေလျှင် စီးပွားမရပေ။ ရှင်းအောင် သာဓက တစ်ခုတင်ပြမည်။

ကျွန်ုပ်၏မိတ်ဆွေသည် (စနေ) သားဖြစ်သည်။ သူ၏ဇနီးသည် (သောကြာ) သမီးဖြစ်သည်။ အိမ်ထောင်၌ ဇနီးက ခေါင်းဆောင်နေသည်။ (ရန်ဖက် = သုတ) နှင့်လာကိုက်နေသည်၊ (သု) ဟူသော (သောကြာ) ကရှေ့သွား ခေါင်းဆောင် (တ) ဟူသော စနေက နောက်လိုက်ဖြစ်နေသည်။ သူတို့လင်မယားသည် ဇာတ်ပွဲထောင်၍ စီးပွားရှာသည်။

နှစ်ပေါင်းအတော်ကြာ လက်တွေ့ မြင်ရကြားရသည်မှာ သူတို့လင်မယား သင့်သင့်မြတ်မြတ် အေးအေးချမ်းချမ်း ဖြစ်နေချိန်တွင် ပွဲလာငှားမည့်သူ မရှိပေ။ ဒီနေ့လင်မယား ကတောက်ကဆ စကားများလျှင် ဒီနေ့ပင် ပွဲငှားများလာ၍ လာဘ်ရွှင်သည်။ ထို့ကြောင့် ဇာတ်သမားများက သူတို့၏ ဇာတ်ဆရာ လင်မယား ကျက်စိကျက်စီဖြစ်ပါစေဟူ၍ ဆုတောင်းနေကြကြောင်းကို သူတို့၏ အပေါင်းသင်းများသို့ ဤသို့ ပြောသံ ဆိုသံများကို ကျွန်ုပ်အမြဲလိုပင် ကြားနေခဲ့သည်။ ဗဟုသုတအတွက် မှတ်သားရန်ဖြစ်သည်။

အက္ခရာနှင့် ပက်သက်၍ အထက်က ရှင်းလင်းခဲ့သည့်အတိုင်း ကျယ်ကျယ်ပြန့်ပြန့် သိရပါမည်။ အမှတ် ၁ က မိတ်ဖက်ဟု ဆို၍ အမှတ် ၂ က အိမ်ထောင်ဖက်ဟု ဆိုရာ မိတ်ဖက်သည် ရိုးရိုးမိတ်ဆွေသာ ဖြစ်သည်။ တာဝန်နှင့် ဝတ္တရားသဘောများကို ယှဉ်ရလျှင် မိတ်ဆွေတို့သည် အချင်းချင်း (ဝတ္တရား) အနေနှင့်သာ ကူညီဝိုင်းပင်းကြသည်။ တာဝန်အဖြစ်နှင့်ကား မရှိပေ။ ကောင်းမွေ ဆိုးမွေကို အတူတကွ ယေဘုယျအားဖြင့် ခံယူလေ့မရှိကြပေ၊ အိမ်ထောက်ဖက် ဟူသည်ကား တစ်သက်ပတ်လုံး အေးအတူပူအမျှ ဖြစ်၍ တာဝန်လည်း ယူကြသည်။ ဝတ္တရား အားဖြင့်လည်း ပြုစုဆောင်ရွက် ကြသည်။ ဤကျမ်း အနေဖြင့်ဆိုလျှင် မိတ်ဖက်တို့၌ နဝင်း မကိုက်ချေ။ အိမ်ထောင်ဖက်မှာ နဝင်းကိုက် နေ့များဖြစ်သည်။

ဇယား (၃) နှင့်ယှဉ်၍ လေ့လာကြည့်ရှုခဲ့လျှင် တနင်္ဂနွေနှင့် ဗုဒ္ဓဟူးတို့သည် ဖိုဓာတ်ခြင်း ဖြစ်နေသည်။ တနင်္လာနှင့် အင်္ဂါတို့သည်လည်း ဖိုဓာတ်များပင် ဖြစ်သည်။ ရာဟူနှင့် ကြာသပတေး၊ စနေနှင့် သောကြာ၊ ဤစုံတွဲတို့သည် (မဓာတ်) ချည်းသာ တွဲဖက်ထားသည်။ ဖိုနှင့်မ စုံတွဲမဟုတ်သဖြင့် အဘယ်မှာ အိမ်ထောင်ဖက် ဖြစ်နိုင်သနည်း။ သဘာဝအရ အိမ်ထောင်ပျက်ပင် ဖြစ်ရပေမည်။ သတိရှိကြ ရပေမည်။ ယ

သို့သော် (နေ့ချင်းထပ်မြတ်) ဟူသော စကားအရ နေ့တူခြင်းကိုကား ဆိုလိုဟန်မတူပါ။ ဇယား ၆ အရ တနင်္ဂနွေနှင့် စနေသည် (ဘုရင်နှင့် ကျေးကျွန်)၊ သခင်နှင့် အိမ်စေ၊ ဖိုဓာတ်နှင့် မဓာတ်၊ မီးခဲနှင့် မီးတောက် (တေဇောဓာတ်) စသည်ဖြင့် လည်းကောင်း၊ တနင်္လာနှင့် ကြာသပတေးသည် မိဖုရားနှင့် အမတ်၊ မိခင်နှင့် မိတ်ဆွေ၊ ဖိုဓာတ်နှင့် မဓာတ်၊ မြေနှင့် ကျောက် (ပထဝီဓာတ်) စသည်ဖြင့် လည်းကောင်း၊ အင်္ဂါနှင့် ရာဟုသည် ဖိုဓာတ်နှင့် မဓာတ်၊ လေပြည်နှင့် လေမုန်တိုင်း (ဝါယောဓာတ်)၊ ဗုဒ္ဓဟူးနှင့် သောကြာသည် ဖိုဓာတ်နှင့် မဓာတ်၊ ရေကြည်နှင့် ရေနောက် (ဝါယောဓာတ်) စသည်တို့ဖြစ်၍ သဘာဝအားဖြင့် တူညီ၍ ဓာတ်ဖက်ကြသည်။

ဓာတ်သဘောအရ စနေသည် တေဇောမီး၊ ကြသပတေးသည် မြေ၊ မီးနှင့်မြေသည် မအပ်စပ်ချေ။ သဘာဝအားဖြင့် ကြည့်လျှင်လည်း စနေသည် ကျေးကျွန်ဖြစ်၍ ကြာသပတေးသည် အမတ်ဖြစ်ရာ စနေဖြစ်သော ကျေးကျွန်က အမတ်ဖြစ်သော ကြာသပတေးကို ဦးဆောင်ဦးရွက် ပြုမည်ဆိုက သဘာဝကျမည် မဟုတ်ပေ။ ပြောင်းပြန် ဖြစ်နေသည်။

စနေနှင့် ကြာသပတေး အစား ကြာသပတေးနှင့် စနေဟု ဖြစ်ပုံက ပုံမှန်သဘာဝဖြစ်၍ ဓာတ်ရန်အဖြစ် အဆိုးကြီး မဖြစ်တော့ပေ။ မကောင်းသော်လည်း သက်သာမှု ရနိုင်သေးသည်။

ကျန် သုံးတွဲကိုလည်း ဇယားများကြည့်၍ ဉာဏ်ကြီးလျှင် ကြီးသလို ထိုးထွင်းဆင်ခြင် သုံးသပ်နိုင်ပေသည်။ ဤမျှဖြင့် စာရှုသူသည် အက္ခရာပညတ်၊ သင်္ချာပညတ်၊ နေ့ (ဝါ) ဂြိုဟ်ပညတ် တို့ကိုလောက ပညတ်တို့နှင့် (၁) မိတ်ဖက်၊ (၂) ရန်ဖက်၊ (၃) အိမ်ထောင်ဖက်၊ (၄) အိမ်ထောင်ရန်ဖက်၊ (၅) ဓာတ်ဖက်၊ (၆) ဓာတ်ရန်ဖက် စသည်ဖြင့် မည်ကဲ့သို့ ဖြစ်ကြပျက်ကြသည်ကို ရိပ်မိသိရှိ လောက်ပေပြီ။

ထိုထက် တိုး၍ထိုသဘော (၆)မျိုးကို ကျေကျေညက်ညက် အပိုင်သိရှိရန် လေ့လာ မှတ်သား ထားရမည်။ သို့မှသာ စတုတ္ထနည်းဖြစ်သော (ဓာတ်တူ-နာမ်တူနည်း) ဖြင့်နိမိတ်၊ စနည်း တို့ကိုဖြေရှင်းရာတွင် အဖြေကို ဒက်ခနဲဒက်ခနဲ ရုတ်တရက် ချက်ချင်းသိနိုင်သော အစွမ်းရရှိပေမည်။

ဦးရွှေလှော်ရေ အဲဒါတွေကတော့ နိမိတ်၊ စနည်းနဲ့ ပက်သက်ပြီး အခြေခံလိုအပ်တဲ့၊ သိထားအပ်တဲ့ ပညာတွေပါပဲဗျာ၊ နည်းနည်းတော့ ခင်ဗျားစိတ်ရှုပ် သွားမလား မသိဘူး၊ အမှန်ကတော့ ရုတ်တရက်မို့ များတယ်၊ ရှုပ်တယ်၊ ခက်တယ်လို့ ထင်တာပါ။ တကယ်ပြန်ပြီး စေ့စေ့စပ်စပ် လေ့လာလျှင် အခုခင်ဗျား ထင်သလောက် ခက်ခဲမှာ မဟုတ်ပါဘူး၊ ကိုယ့်အစွမ်းသတ္တိကို ယုံကြည်ပါ။ မနှိမ့်ချပါနဲ့၊ ကြိုးစားရင် ဘုရားတောင် ဖြစ်နိုင်တယ်လို့ ဆိုတယ်မဟုတ်လား။

လှော်။ ။“ကျေးဇူးတင်ပါတယ် ဆရာ၊ ကျွန်တော် အားမလျော့ပါဘူး၊ ကဲ ကျွန်တော်တို့ ပြန်ဖို့ခွင့်ပြုပါဦး”", 
 "imagelink":"https://i.pinimg.com/736x/25/fc/a9/25fca9c59778d6d1a045177d7f99613b.jpg",
"openlink":"",
"notetext":"",
"videolink":""},
{ 
 "title":"စနည်း အကြောင်း", 
 "subtitle":"စနည်းအကြောင်း ဒီနေ့မှတ်တမ်းတင်ရအောင်", 
 "sirname":"ဝဏ္ဏကျော်ထင် သီရိပျံချီ ဦးဘသိန်း",
 "book":"ကာလ၊ အကာလ နှစ်ဌာနတွင် မိမိကြိုက်ညီရာ အခါသမယတို့၌ပင် လိုအင်ခပ်သိမ်းကို နှိုင်းချိန်သိကျွမ်း ရစေခြင်းအကျိုးငှာ ဦးစွာပြောဆိုသည်ကို ကြားရသော ဇန်၊ ဝါစက၊ မာဂဓဘာသာတို့၏ အသံကိုမှတ်နာ၍ ယူခဲ့ခြင်းဖြစ်သည်ကို (စနည်း) ဟုဆိုသည်။ (မူလကျမ်းရင်းအတိုင်း ဖော်ပြခြင်းဖြစ်သည်။)

ကျွန်ုပ်၏ အာဘော်မှာ နေ့နေ့ညည၊ ဘယ်အချိန်မဆို မိမိတွင် ပေါ်ပေါက်နေသော ပြဿနာတို့ကို အကျိုးအကြောင်း အဖြေမှန်ရစေရန် စနည်းကောက်ယူနိုင်သည်။ စနည်းဆိုသည်မှာ ကြားရသော အသံစကားကို မှတ်ယူလိုက်ခြင်းပင် ဖြစ်သည်။ ရှေးဦးစွာ ပြောဆိုသော စကားဟု ပင်ရင်းကျမ်းက ဆိုသော်လည်း ထိုအဆိုမှာ ယေဘုယျအဖြစ် ပြောဆိုခြင်း မျှသာဖြစ်သည်။

အယူတော် မင်္ဂလာနည်းကို အတော်အတန် တတ်မြောက် ကျွမ်းကျင်မှုရှိသော ပညာရှင်များ အဖို့ကား ဝိသေသ သဘောကား ရှိပေသေးသည်။ ဦးစွာပြောဆိုသော စကားဟု လှေနံဓားထစ် မယူဆတော့ဘဲ စကားအများ ကြားနေရသည့် အထဲမှာပင် ဤစကားများသည်ကား စနည်းများပါကလားဟု သိရှိလေ့ရှိကြပါသည်။ သက်ဆိုင်ရာ အခန်းတွင် ဤသဘောများကို ထင်ရှားအောင် ဖော်ပြမည်ပင် ဖြစ်ပါသည်။ ဤအခန်းတွင် စနည်း၊ စနည်းကောက်ယူပုံ၊ စနည်း၏ အဖြေထုတ်ပုံကို ဗဟုသုတရရုံမက မိမိကိုယ်တိုင် နားလည်တတ်သိနိုင်ရန် အခြေခံများကို ဖော်ပြနေခြင်း ဖြစ်သည်။

ဤစနည်း၌လည်း နိမိတ်မှာကဲ့သို့ ပြဿနာပေါ်လာလျှင် ရှောင်တခင် ရုတ်ချည်းဖြေကြားနိုင်ရန် မှတ်သား ယူဆောင်လာခဲ့ခြင်းနှင့် ပေါ်ပြီးပြဿနာကို ဖြေရှင်းရန် ရှာဖွေရသော စနည်းဟု လုပ်ငန်းအားဖြင့် နှစ်ပင်ရှိသည်။ အယူတော် မင်္ဂလာမှာမူကား ပထမအမျိုးအစားများကို အသင့်ဖြစ်ရန် အမြဲတစေ အသင့်ရှိနေရပေမည်၊ စနည်းကို သာဓကဖော်ပြပါမည်။

ပြည်စောင်းစနည်း။

တိုင်းရေး ပြည်မှုနှင့်တကွ တရားလွှတ်တော်ကိုပါ မိုးတားစားဝန်ကြီး (သတိုးမင်းကြီး မင်းထင်ကျော်သူ) ကို ခန့်ထားလွှဲအပ်ထားလေရာ ထိုမိုးတားစားဝန်ကြီးသည် ဆန္ဒဂတိ လိုက်စား၍ အမှားကိုအမှန်၊ အမှန်ကိုအမှား တရားတိမ်းယိမ်း ကတိမ်းကပါး ပြုကျင့်ပါများလေသော် ပြည်သူလူအများတို့သည် ထိုဝန်ကြီး၏ လုပ်ပုံကိုင်ပုံ၊ အမူအရာအကျင့်တို့ကို အချင်းချင်းတီးတိုး စကားပြောကြကုန်၏။

ထိုကဲ့သို့ တီးတိုးစကား ပြောဆိုကြသော ကောလဟလကို ဘဝရှင်မင်းတရားကြီး ကြားသိတော်မူ၍ စိတ်မချမ်းမသာ ဖြစ်တော်မူလေသည်။ ထို့နောက် အယူတော် မင်္ဂလာကို မိန့်တော်မူသည်မှာ ငါသည် မင်းကျင့်တရား ဆယ်ပါး၊ သင်္ဂဟတရား လေးပါးနှင့် အညီ ဤအမရပူရ ရွှေပြည်ကြီးကို ရှေးဘေးလောင်းတော် (မဃဒေဝ) အစ (နိမိရာဇာ) အဆုံး တို့ကဲ့သို့ အုပ်ချုပ်၍ မင်းလုပ်သည်။ လွန်ခဲ့သော ကာလများက အမရပူရ နေပြည်တော်၌ လှူကြဒါန်းကြနှင့် အိုးစည်ဗုံမောင်း ပွဲလမ်းသဘင် ဆင်ယင်ကျင်းပ တီးမှုတ်ကြနှင့် အလွန်ပင်စည်ကားပြီး သိုက်မြိုက်လှပေသည်။ ယခုမူကား ဤသို့မဟုတ် လေးမျက်နှာ မြို့ပတ်လည်မှာ ဗြောစည် တိတ်ဆိတ် ကျိတ်လိပ်သေခွေ ရှိလှချေသည်။ အဘယ်ကြောင့် ထိုသို့ ဖြစ်ရသနည်းဟု မေးမြန်းတော်မူလေသည်။

အရှင်ဘုရား၊ မေးတော်မူလျှင် ယူငင်လွယ်စွာ ရစေခြင်းငှာဖြင့် ရွှေမြို့တော် အနောက်မျက်နှာ အလယ်၊ စည်ရှည်ဓာတ်တံခါးကို ဝင်မိသည်မှ လုံ့လထုတ်ကာ စနည်းကို နာခဲ့ရာ ရွှေနန်းတော် အနောက်မျက်နှာသစ် တပ်၏ အနီးကင်းရုံကြီးတွင် တိမ်စင်မြူကင်း နေပူပြင်းသည်နှင့် မောတင်းဖြေကြိုက် နားနေခိုက်တွင် မြင်းမှုထမ်းအဖွဲ့ဝင် မိခင်နှင့်သမီးတို့ ပြောစကားကို စနည်းအဖြစ် မှတ်ယူလာခဲ့ပါကြောင်း။

စနည်း၏ ဖြစ်ရပ်ပေါ်လာရပုံမှာ။

ထမင်းချက်ရန် ဆန်မရှိသဖြင့် မိခင်ကသမီးကို ဆန်ဝယ် ခိုင်းလေသည်။ သမီးဖြစ်သူက ချိန်ခွင်မရှိသဖြင့် ငွေခွက်ကို လက်ဖြင့် မှန်းဆ၍ ဖြတ်တောက်ယူငင်ပြီး ထိုငွေစဖြင့် ဆန်သွားဝယ်လေရာ ငွေစကို ဆန်ရောင်းသူက ချိန်ခွင်ဖြင့် ချိန်ကြည့်ရာ နှစ်မူးတပ် လေးရွေးမျှသာ ရှိသဖြင့် ဆန်ကိုအပေးရ ခက်သောကြောင့် ပြည်တောင်းတွင်းသို့ လက်မှန်းဆ၍ ဆန်ထည့်ပေးလိုက်လေသည်။ ပြည်တောင်း၌ ဆန်မပြည့် ဟောက်နေသည်ကို မြင်၍မေးရာ သမီးက ဖြစ်ရပုံအကြောင်းကို မိခင်အားပြန်၍ ပြောပြလေသည်။

စနည်း။ ထိုအခါ မိခင်က ဟယ်သမီးမိုက်၊ နင်သည် မသေမချင်း ပေါ့လျော့စွာဖြင့် မူးမဟုတ်၊ မတ်မဟုတ် ပြုပြီးလျှင် နှစ်မူးတပ် လေးရွေး မချိန်မတွယ်ဘဲ သွား၍ပေးရာသလော။ နင်ပြုခြင်းသည် မူးမဟုတ် မတ်မဟုတ် လုပ်သွားခြင်းကြောင့် ဆန်ရောင်းသူက ပြည်ကို စောင်းပေးလိုက်ဟန်ရှိသည်။ နောက်နောင် ဤကဲ့သို့ မသေမချာနှင့် မူးမဟုတ်မတ်မဟုတ် လုပ်ပြန်လျှင် ဆန်ရောင်းသူက ပြည်ကိုပင် မှောက်၍ပင် ပေးလေဦးမည်ဟု ပြောဆိုသော စကားများကို စနည်းပြု၍ မှတ်ယူရရှိ ခဲ့ပါကြောင်းနှင့် အယူတော် မင်္ဂလာက လျှောက်ထားလေသည်။

မင်းတရားကြီးက ၎င်းစနည်းသည် အထူးကြံစည် တွေးတော ကောက်ယူဖွယ်မရှိ၊ တိုက်ရိုက်ဆိုသော စကားဖြစ်ပေသည်ဟု မိန့်တော်မူပြီးလျှင် စိတ်နှလုံး မသာမယာနှင့် မိုးတားစားဝန်ကြီး သတိုးမင်းထင်ကျော်သူကို တမဟုတ်ချင်း ဓမ္မဝိနိစ္ဆယအပတ် အဖြစ်ဖြင့် လွှတ်တောင်ကို လွှဲအပ်ထားခြင်းမှ အမိန့်တော်ပြန်၍ ရာထူးမှ ရှုတ်ချ နုတ်သိမ်းတော်မူ၏။ ဤအဖြေသည် စနည်းကို တိုက်ရိုက်နည်းဖြင့် ရရှိထားခြင်း ဖြစ်ကြောင်းသတိမူ သင့်လှပေသည်။ ရှေးဦးစွာပြောဆိုသော စကားကိုသာ တစ်ထစ်ချ စနည်းဟု မမှတ်ယူသင့်ပါချေ။ ဤစနည်းတွင် စစ်ဆေးပါက သက်ဆိုင်ရာ သက်ဆိုင်ရာ၌ စကားအချို့တို့သည် စနည်းဖြစ်ကြောင်း ထင်ရှားသည်။ ၎င်းအပြင် အများပြောဆို သီကြသော သီချင်း၊ တဘောင်စကား မဟုတ်သော်လည်း နှစ်ဦးတည်း ပြောဆိုကြသောစကား၊ စနည်းသည်ပင် တိုင်းရေးပြည်မှုနှင့် ၎င်းအဓိကရ ပုဂ္ဂိုလ်များနှင့်လည်းကောင်း သက်ဆိုင်ကြောင်း သတိပြုပါ။

ဒုတိယခေတ်နှင့်ညီသော သာဓကတစ်ခုကို တင်ပြပါဦးမည်။ စာမေးပွဲ အောင်မအောင် အမေးပြဿနာ။

ကျွန်ုပ်နှင့် ရင်းနှီးသော အရာရှိ မိတ်ဆွေတစ်ဦး ရှိသည်။ သူသည် ဗေဒင်ပညာကို အတော်ပင် တတ်ကျွမ်းသည်။ ၁၉၅၄ ခုနှစ်၊ တစ်နေ့သော တနင်္ဂနွေနေ့ နံနက်စောစောတွင် သူသည် ကျွန်ုပ်အိမ်သို့ ရောက်လာခဲ့လေသည်။ ဘယ့်နယ်လဲ ရဲဘော်၊ စောစောစီးစီး လမ်းကြုံလို့ ဝင်ခဲ့တယ်ထင်တယ်။ ထိုင်ပါဦးဟု ကျွန်ုပ်က ခရီးဦးကြို နှုတ်ဆက်၍ နေရာပေးသည်။ မဟုတ်ပါဘူးဗျာ၊ အစ်ကိုကြီးထံ တမင်လာခဲ့တာပါ ဟုသူကဆိုသည်။ ဒါဖြင့် ကိစ္စကိုပြောပါဦး ဟုကျွန်ုပ်က မေးသောအခါ မနှစ်က ကျွန်တော်ဌာနဆိုင်ရာ စာမေးပွဲကို ဖြေပါတယ်။ မအောင်မြင်ခဲ့ဘူး၊ ကျခဲ့တယ်။ အခုနှစ်လည်း ထပ်မံပြီး ဖြေဘို့စာရင်း ပေးထားပြီးပြီ။ မကြာမီ သွားဖြေရမယ်။ ဒီတော့ အဲဒီဌာနဆိုင်ရာ စာမေးပွဲ အောင်မအောင်ကို အစ်ကိုကြီးရဲ့ အယူတော် မင်္ဂလာနည်းနဲ့ ဟောပြောပေးစမ်းပါလို့ ပြောချင်လို့ တမင်ကိုလာခဲ့တာပါ။ မတွေ့မှာစိုးလို့ စောစောလာခဲ့ပါတယ် ဟုသူက သူ့စာမေးပွဲ ကိစ္စကို ပြောပြသည်။

ခင်ဗျား ဗေဒင်ပညာတွေလည်း အတော်တတ် ထားသားနဲ့၊ ခင်ဗျားပညာနဲ့ ကောဇာတာကို မစစ်ဆေးဘူးလားဟု ကျွန်ုပ်က ထပ်မံမေးသောအခါ သူကဘယ်မစစ်ဆေးဘဲ နေမှာလဲ၊ စစ်ဆေးပါတယ်၊ မနှစ်က ကျွန်တော်အောင်မယ်လို့ ယူဆတယ်။ ကျွန်တော်လည်း ကောင်းကောင်းဖြေနိုင်ခဲ့တယ်၊ ဒါပေမယ့် အောင်စာရင်းထဲမှာ ပါမလာဘူး၊ ဒါကြောင့် ဒီနှစ်တော့ ကျွန်တော့်ပညာတင်မကဘဲ အစ်ကိုကြီးရဲ့ ပညာပါ အားကိုးလို့ လာခဲ့တာပဲ ဟုရှင်းလင်းပြောပြသည်။

ကျုပ်နည်းကတော့ သိပ်မခဲယဉ်းပါဘူး။ ဗေဒင်လို အသေးစိတ်တွက်ချက်ဖို့ မလိုပါဘူး၊ အတွေးအခေါ်၊ ဗဟုသုတနဲ့ ကျွမ်းကျင်မှုပဲ အဓိကလိုတယ်။ အနုမာန မျက်ရမ်းဆ ပညာလို့တောင် တချို့ပညာရှင်ကြီးများက ကင်ပွန်းတပ်တယ်။

ကဲဒီလို လုပ်ကြစို့၊ ခင်ဗျားနဲ့ ကျုပ်အခု ဈေးတစ်ပတ် လမ်းထွက်လျှောက်မယ်။ ထူးထူးဆန်းဆန်း (မြင်နေကြ၊ ကြားနေကြ မဟုတ်တဲ့ အမြင်ဖြစ်ရပ်၊ အကြားဖြစ်ရပ်တွေကို ကြည့်ရအောင်။ အဲဒီ အမြင်အကြား ပေါ်ကနေပြီး ခင်ဗျားသိချင်တဲ့ စာမေးပွဲ အောင်မအောင်ကို ဖြေကြားမယ်။ အခုတော့ လက်ဖက်ရည်ကလေး သောက်လိုက်ပါဦး။

ကျွန်ုပ်တို့နှစ်ယောက်သည် တစ်ယောက်ကို တစ်ယောက် စကားမပြောဘဲနောက် လူရှင်းသော ကုလားလက်ဖက်ရည်ဆိုင် တစ်ဆိုင်သို့ ဝင်ထိုင်ကြသည်။ ရဲဘော်၊ စာမေးပွဲအောင်မည် မအောင်မည်ဆိုတဲ့ မေးခွန်းနဲ့ဆိုင်တဲ့ အမြင်အကြား ဘာများရခဲ့သလဲဟု မေးရာ သူက ဘာမှမရ၊ မမြင်၊ မသိခဲ့ကြောင်းနှင့် အဖြေပေးသည်။

စနည်း။ အင်း သိသူဖော်စား၊ မသိသူ ကျော်သွားဆိုတဲ့ စကားဟာ တယ်မှန်ပါပေတယ်။ ကဲ ကျုပ်ပြောမယ်၊ ခင်ဗျားနဲ့ ကျုပ်လျှောက်သွားတော့ အငှား မော်တော်ကားတွေ ရပ်ထားတဲ့ စတင်းမှာ လမ်းလျှောက်လာတဲ့ ကချင်ကလေးကို ထမင်းဆိုင်ထဲက လူကြီးက ဟေ့မလှ၊ မင်းအရင်ကတော့ မလှပဲ၊ အခုတော့ မင်းက ဗန္ဓုလဖြစ်နေပြီလို့ အော်ကြီး ဟစ်ကျယ်ပြောလိုက်တာ မကြားဘူးလား၊ အဲဒါ ခင်ဗျားအတွက် စနည်းပဲဗျ။ ဒီလို အော်ဟစ်ပြီး ပြောတာတော့ ကြားသားပဲဗျ၊ စနည်းလို့တော့ ကျွန်တော်က မသိဘဲ၊ စာမေးပွဲ အောင်မအောင်နဲ့ ဘာဆိုင်လို့လဲဗျလို့ သူကဆိုသည်။

အဖြေ။ ကျုပ်။ ။ ရှင်းပြပါမယ်ဗျာ၊ စာမေးပွဲအောင် မအောင် တနည်းစာမေးပွဲမှာ လှမလှလို့ ခင်ဗျားကမေးတာ၊ စနည်းက ဘာပြောသလဲ၊ ဟေ့ မလှတဲ့။ မင်းအရင်ကတော့ မလှပဲတဲ့၊ အဓိပ္ပါယ်ကတော့ ဟေ့ ကိုရှုံး၊ မင်းအရင်က စာမေးပွဲမအောင်ပဲ ကိုရှုံး ဖြစ်ခဲ့တယ်။ အကြောင်းမလှ ဖြစ်ခဲ့တယ်။ အခုတော့ စာမေးပွဲ အောင်တော့မယ်၊ အကြောင်း လှတော့မယ်၊ အကြောင်းလှမှာက (ဝါ) အောင်မှာက ဗန္ဓုလစစ်သူကြီးလို ထိပ်တန်းက အောင်မှာလို့ ခင်ဗျားကို ပြောတာ၊ ကဲ သဘောပေါက်ပြီလား။ တယ်ဟုတ်ပါ့လား။

ဒီလိုတော့လဲ လွယ်လွယ်ကလေးပဲ၊ ဒါပေမယ့် စနည်းကို စနည်းလို့ မသိတာခက်တယ်။ သိဦး၊ အဖြေရှာဖို့က ခက်သေးတာပဲဟု အားရပါးရ ပြောလေတော့သည်။ အင်း ခင်ဗျားပြောတာလည်း ဟုတ်ပေမှာပဲ၊ ကျုပ်အဖို့ကတော့ နှစ်ပေါင်းများစွာ လေ့လာလိုက်စားလေတော့ အများအားဖြင့် မြင်လိုက်ရင် သိတော့တာပဲ၊ ကြားလိုက်ရင် သိတော့တာပဲ၊ အဖြေလည်း တစ်ခါတည်းလိုလို သိလိုက်တော့တာပဲ၊ ကျွမ်းကျင်မှုဆိုတော့ဗျာ၊ ဒါပေမယ့် တစ်ခါတစ်ခါမှာတော့ ခက်ခဲသိမ်မွေ့တဲ့ နိမိတ်စနည်းများနဲ့ ဆုံဆည်းတဲ့အခါများမှာ အဖြေကို အင်မတန် ခဲရာခဲဆစ် ကြံဆတွေးယူရတယ်၊ ကဲ-တော်ကြစို့၊ ခင်ဗျား ပြဿနာ အဖြေဟာ မှန်မမှန်မကြာမီ သိကြရမှာပဲ ဟုကျွန်ုပ်က ပြောဆို၍ လူချင်းခွဲလိုက်ကြလေသည်။

ဖြစ်ရပ်။ နောက်နှစ်လ ကျော်ခန့်တွင် စာမေးပွဲ အောင်စာရင်းထွက် လာသောအခါ အဆိုပါမိတ်ဆွေ အရာရှိသည် အောင်စာရင်းတွင် ထိပ်ဆုံးနံပါတ် (၁) အဖြစ် ဖော်ပြကြေညာ ထားလေသည်။

တတိယ သာဓက။ မည်သည့် မြင်းနိုင်မည်နည်း။ ၁၉၄၇ ခုနှစ်ကဖြစ်သည်။ အကျွန်ုပ်၏ အစ်ကိုသည် ပြိုင်မြင်းသုံးကောင် ပိုင်သည်။ ငါးလက်မတန်းတွင် မေဒင်တန်း၌ သူပိုင် ခင်သန်းရင်ခေါ် မြင်းတစ်ကောင်ရှိသည်။ ငါးလက်မတန်းမှာ ခင်သန်းရင်သည် မေဒင် မပြုတ်သေးပေ၊ စတုတ္ထတစ်ကြိမ်နှင့် ဒုတိယနှစ်ကြိမ် ဖြစ်နေသည်။ ထို့ကြောင့် ယခုတစ်ပတ်ပြိုင်ပွဲတွင် ခင်သန်းရင်သည် တစ်ကောင်တည်းပွဲအဖြစ် မြင်းသမားများက ယူဆကြသည်။ လူကြိုက်များသည်။

ကျွန်ုပ်၏ အစ်ကိုကို မေးမြန်းကြည့်ရာ သူကလည်း သည်တစ်ခါတွင် ကျိန်းသေ နိုင်မည်ဟု တစ်ထစ်ချ ယုံကြည်နေသည်။ လူကြိုက်များ၍ ဖေးဘရိတ်မြင်း ဖြစ်မည်ဖြစ်ရာ လျော်ကြေးကတော့ ဘယ်နည်းနှင့်မှ မကောင်းနိုင်တော့ပေ။ သို့ရာတွင် ငွေကြေး ချောင်ချိစေရန် ဆုငွေကိုပင် လိုချင်သည်ဖြစ်၍ လျော်ကြေး ပဓာနမထားနိုင်ဘဲ အနိုင်စီးရမည် ပင်ဖြစ်သည်။ ဤကား ခင်သန်းရင်နှင့် ပက်သက်သော အခြေအနေပါတည်း။

မြင်းပွဲနေ့ နံနက်စောစော ခြောက်နာရီလောက်တွင် အိမ်ရှေ့တွင်ရပ်၍ ခင်သန်းရင် နိုင်မနိုင် ကျွန်ုပ်၏ ဝါသနာအတိုင်း အယူတော် မင်္ဂလာလုပ်နေသည်။

စနည်း။ လူတစ်ယောက်သည် မြောက်ဘက်မှ တောင်ဘက်သို့ လမ်းလျှောက်သွားရင်း ကျွန်ုပ်ရပ်နေသော အိမ်ရှေ့မျက်နှာစာသို့ အရောက်တွင် စိတ်သာချအတည်၊ ဝိဇ္ဇာ မမည်ဟု အော်ဟစ်၍ သီချင်းကဲ့သို့ ဆို၍သွားလေသည်။ ထိုစနည်းကို ကြားလိုက်သော ခဏ၌ပင် ကျွန်ုပ်၏စိတ်သည် ဖရိုဖရဲဖြစ်သွားလေသည်။ အဘယ့်ကြောင့်ဆိုသော် ခင်သန်းရင် တို့ပွဲတွင် ဝိဇ္ဇာမ အမည်နှင့် မြင်းမတစ်ကောင်က ယှဉ်ပြိုင်ရန် ပါဝင်နေသောကြောင့်ပင်တည်း။

စိတ်သာချအတည် ဝိဇ္ဇာမမည်ဆိုသော စနည်းသည် မည်သို့သော အဓိပ္ပါယ် ဆောင်လေသနည်း။
၁။ ခင်သန်းရင် နိုင်မည် အမှန်ပင်ဖြစ်သည်။ ဝိဇ္ဇာ မသကဲ့သို့ ဖြစ်မည်။ သို့ကြောင့် နိုင်မည်ဟု အတည်ပြု၍ စိတ်ချ၍ နေလေလော့ဟု ဆိုသလော။
၂။ သို့မဟုတ် ဝိဇ္ဇာမ မှနိုင်မည့် မြင်းဖြစ်ကြောင်း စိတ်ချ၍ အတည်ပြု လေလော့ဟု ဆိုလေသလော။ ဤသို့ အဖြေမှာ နှစ်ပင်ထွက်နေသည်။ လွယ်မယောင်ယောင်နှင့် ခက်နေသည်။ ခင်သန်းရင်မှာ ကျွန်ုပ်၏ အစ်ကိုမြင်းပေမို့ နိုင်စေချင်သည်၊ သံယောဇဉ်က တွယ်ကပ်နေသည်မှာ သဘာဝပင်ဖြစ်သည်။

အဖြေ။ အယူတော် မင်္ဂလာ၏ ပညာကို ထိန်းသိမ်းသောအားဖြင့် သံယောဇဉ်ကင်းစွာဖြင့် ဘက်မလိုက်ဘဲ ချင့်ချိန်နှိုင်းဆပေရမည်။

တိုက်ရိုက်နည်း။ တိုက်ရိုက်ဖြေရှင်းနည်းဖြင့် ကျွန်ုပ် ဆင်ခြင်သုံးသပ်ရပေမည်။ ခင်သန်းရင်သာ အမှန်နိုင်မည်ဆိုလျှင် ခင်သန်းရင်အမည်ကသာ တိုက်ရိုက်ပါလာ ရပေမည်။ ယခုကား ဤသို့မဟုတ်ပဲ ဝိဇ္ဇာမ အမည်ကသာ ထင်ရှားစွာ တိုက်ရိုက် ပါဝင်လာသည်။ ထို့ကြောင့် နိုင်မည့်မြင်းမှာ ခင်သန်းရင် မဟုတ်ဘဲ ဝိဇ္ဇာမ သာဖြစ်ရပေမည်။ စိတ်သာချဝိဇ္ဇာမဟုသာဖြစ်သည်။

ဤကဲ့သို့ပင် ကျွန်ုပ်က ဆုံးဖြတ်လိုက်ပြီး မနီးမဝေးတွင် ကျွန်ုပ်၏အစ်ကို အိမ်သို့ အပြေးအလွှား သွားလေတော့သည်။ စနည်းနှင့် အကျိုးအကြောင်းကို ပြော၍ ခင်သန်းရင်အား အလောင်းအစား များများမပြုလုပ်ရန် သတိပေးပြောဆို ရတော့သည်။ ကျွန်ုပ် ကိုယ်တိုင်မှာမူကား ခင်သန်းရင်ကို မလောင်းတော့ဘဲ ဝိဇ္ဇာမကို ပထမအဖြစ် ၁ဝကျပ်နှင့် ဒုတိယအဖြစ် ၁၀ကျပ် ထိုးလိုက်လေတော့သည်။

မြင်းများ တာလွှတ်သောအခါ ခင်သန်းရင်က မြင်းအုပ်နှင့် ငါးလံမှဖြတ်၍ ရှေ့ဆုံးမှ ပြေးနေလေသည်။ နှစ်ကျပ်တန်း ကွေ့ကျော်ကျော်တွင် မြင်းအုပ်က နီးလာပြီး ငါးကျပ်တန်း ရှေ့လောက်တွင် ဝိဇ္ဇာမ တစ်ဟုန်ထိုး တက်လိုက်လာသည်။ ပန်းအဝင်တွင် ခင်သန်းရင်နှင့် ဝိဇ္ဇာမ ထွေးလားလုံးလား ဝင်သွားလေသည်။ နံပါတ်ချိတ်သောအခါ ဝိဇ္ဇာမ ကပထမ၊ ခင်သန်းရင်က ဒုတိယဟူ၍ ဖြစ်လေသည်။

ဖတ်ရှုသူများသည် ဤမျှလောက်ဖြင့်ပင် စနည်း၏ အဓိပ္ပါယ် နည်းကောက်ယူပုံနှင့် စနည်းကို တိုက်ရိုက် ဖြေရှင်းနည်းများနှင့် တကွ ရိပ်မိနားလည် သဘောပေါက် လောက်ပေပြီ ဟုယုံကြည်မိပါသည်။ တဘောင် အကြောင်းကို ယခု ဆက်ပါတော့မည်။

တဘောင်။

ပင်ရင်းကျမ်းအဆိုမှာ ရှေ့၌ ဖြစ်လတ္တံ့သော ဟိတ်ကိုဆောင်၍ ပေါ်လာသော သီချင်းမျိုးကို ခေါ်ဆိုခြင်း ဖြစ်သည်။ ကျွန်ုပ်နားလည်သည်မှာ လူကြီးကလေး အကြိုက်များ၍ ဆိုကြသော သီချင်းများသည် တဘောင်ဟု ခေါ်ဆိုရပေမည်။ ထိုသီချင်းမျိုးသည် ဖြစ်ခြင်း၊ ပျက်ခြင်း၊ ဟိတ်အကြောင်းများ အကြုံးဝင်နေကြပေသည်။ တိုင်းရေးပြည်မှုနှင့် ဆိုင်သည်။ အများနှင့် ပက်သက်သည်။ ထို့ကြောင့် တဘောင်သည် အလွန်အရေးကြီးသော ကဏ္ဍမှ ပါဝင်သည်။ ထင်ရှား နားလည်စေရန် သာဓကနှင့် တင်ပြပါမည်။

ပုသိမ်မြို့ကို အပ်မလား စစ်တိုက်မလား။

နောက်ခံကား တစ်ကြိမ်က အင်္ဂလိပ်တို့သည် ပုသိမ်သင်္ဘောဆိပ်တွင် အကောက်ခွန်များကို မပေး၍ မြန်မာအရာရှိများနှင့် အချင်း ဖြစ်ပွားကြလေသည်။ ထိုအရေးနှင့် ပက်သက်ပြီး အင်္ဂလိပ်တို့က အမရပူရ နေပြည်တော်သို့ အထောက်တော်များကို စေလွှတ်၍ မွန်ညဟုခေါ်သော ပုသိမ်မြို့ကို ပေးအပ်ရမည်၊ မပေးအပ်သော် စစ်တိုက်၍ သိမ်းယူမည်ဟု ရာဇသံပေးပို့ခဲ့လေသည်။

ဘဝရှင်မင်းတရားကြီးက အယူတော် မင်္ဂလာကို ခေါ်တော်မူ၍ ဤအရေးဤကိစ္စကို မည်သို့ဖြေရှင်းလျှင် သင့်တော်လိမ့်မည်နည်းဟု မေးမြန်းတော်မူလေသည်။

အယူတော် မင်္ဂလာက ကျွန်တော်မျိုးသည် နန်းတော်သို့ တောင်မျက်နှာ အလယ်ကုန်း မော်ဓာတ်တံခါးမှ ဝင်ခဲ့ရာ ကလေးသူငယ် များစွာတို့သည် သီချင်းဆို၍ ကခုန်နေကြပါသည်။

တဘောင်။ သူတို့ သံပြိုင်သီဆိုကြသည်မှာ ဉာဏ်ယူပျော်၊ ရန်သူတော်ပေါ်ထွက်၊ ကတော်ဆက်သည် မဟာခံရဲ့၊ ကြံဖန်ချင့်တွေး၊ ငါးစည်ပူ ဝမ်းဗိုက်ကယ်စူစူနှင့်၊ သိုင်းဘွဲ့ဖြူ ဒဏ်ထိမှ ပြန်ချည့်မောင်ဒွေး ဟူ၍ဖြစ်ပါသည်။

တဘောင်အဓိပ္ပါယ်။

ပုသိမ်မြို့ကို အပ်မလား၊ စစ်ဘက်မလားဟု ရန်သူတော် ပေါ်ထွက်ခဲ့ရာ စစ်မဘက်နှင့်၊ ဉာဏ်တော်နှင့် ကြံဖန်ချင့်ချိန်၍ ပယ်ရပေမည်။ ငါးစည်ပူဆိုသည်မှာ ရေထဲတွင် ကျက်စားသောလူမျိုး၊ ရေလမ်းမှလာသည်ဟု အဓိပ္ပါယ်ရသည်။ ထိုရေလမ်းမှ လာသူ အင်္ဂလိပ်တို့သည် အခြားတစ်ပါးသော နိုင်ငံတို့ကို သိမ်းယူရာ၌ တင်းတိမ်ရောင့်ရဲမှု မရှိကြပါ။ ငါးစည်ပူငါးမျိုး ကဲ့သို့ဖြစ်ပါသည်။ သိုင်းဘွဲ့ဖြူဒဏ်ထိမှ၊ ပြန်ချည့်မောင်ဒွေးဆိုသည်မှာ ရန်သူ ပေါ်ထွက်လာလျှင် ဘွဲ့ဖြူလက်နက်နှင့် ပစ်တော်မူရမည်ဟု တဘောင် အထွက်ရှိပါကြောင်းနှင့် အယူတော် မင်္ဂလာက သံတော်ဦးတင် လျှောက်လေသည်။ (တိုက်ရိုက်နည်းပင် ဖြစ်သည်)။

ဘုရင်မင်းတရားကြီးကလည်း သဘောကိုက်ညီ၍ အင်္ဂလိပ်တို့အား လျော်ကြေးငွေ ဘော်ငွေတစ်သိန်း ပေးလိုက်သဖြင့် အင်္ဂလိပ်တို့ ကြေအေး သွားပေတော့သည်။ ဤတဘောင်သည် ယခုအချိန်မှ ပြန်၍ ရေတွက်သော် နှစ်ပေါင်း၁၆ဝ ကျော်ကျော်လောက်ရှိခဲ့ပြီဖြစ်၍ ယုံတမ်း စကားမျှသာ ဟုထက်မှား ရှိမည်စိုးပါသည်။ သို့ဖြစ်၍ လွန်ခဲ့သော ၁၅နှစ်ခန့်က ဖြစ်ပေါ်ခဲ့သော ထိုခေတ်ထိုအခါနှင့် ဆီလျော်သော တဘောင်တစ်ခုကို မှတ်တမ်း တင်ပြပါမည်။

ဘယ်ဟာ မတည်မြဲဟူသော တဘောင် (ဘဝသံသရာ သီချင်း)။

နောက်ခံပြဿနာ။ လွန်ခဲ့သော ၁၆နှစ် လောက်ကဖြစ်သည်။ ဖဆပလ နှစ်ခြမ်းကွဲပြီးနောက် တည်မြဲဖဆပလဟူ၍ လည်းကောင်း၊ သန့်ရှင်းဖဆပလဟူ၍ လည်းကောင်း အမည်ကိုယူကြပြီး မဲရွေးကောက်ပွဲတွင် အကြိတ်အနယ် ကြိုးစားနေကြသော ကာလပါတည်း။

တဘောင် ပေါ်လာသည့်ဖြစ်ရပ်။ ဒါရိုက်တာ စာရေးဆရာ ဦးသုခရိုက်ကူးသော ဘဝသံသရာ ရုပ်ရှင်ဇာတ်ကားကို မြန်မာတစ်ပြည်လုံးတွင် အလွန်ကြိုက်နှစ်သက်ကြသည်။ သဘောကျ၍ လက်ခံကြသည်။ ဇာတ်လိုက်များမှာ ဇေယျနှင့် မေသစ်တို့ဖြစ်သည်။ ဆရာဦးသုခသည် ထိုဇာတ်ကားအတွက် ဇာတ်ဝင်သီချင်းအဖြစ် မိမိကိုယ်တိုင်ရေး၍ ကိုယ်တိုင် ပိုင်ပိုင်နိုင်နိုင်သီဆိုခဲ့သော သံဝေဂနှင့် ဆိုင်ရာသီချင်းတစ်ပုဒ်သည် မြန်မာတစ်ပြည်လုံးရှိ ကလေးလူကြီး လူလတ်ပါ မကျန်လူတိုင်းလိုလို ပါးစပ်ဖျား၌ ရောက်ရှိနေပေသည်။ ထို့ကြောင့် ဘဝသံသရာသီချင်းသည် ဖြစ်ပေါ်နေသော ရွေးကောက်ပွဲ အနိုင်အရှုံး တဘောင်ပင် ဖြစ်ပါတော့၏။

တဘောင်ကား။ ဖြစ်ချင်တာလည်း မဖြစ်ရပါ၊ မဖြစ်ချင်တာလည်း ဖြစ်ရတာ။ ဘယ်ဟာ မတည်မြဲ၊ ဖောက်လွဲဖောက်ပြန်၊ အကြောင်းမှန် ကမ္မသကာ။ ဟူ၍ ကျွန်ုပ်မှတ်မိသလောက် ဖော်ပြလိုက်ခြင်း ဖြစ်ပါသည်။

တဘောင်၏ အဓိပ္ပါယ်။ အဓိပ္ပါယ်အဖြေကား တိုက်ရိုက်နည်းအားဖြင့် အကျိုးအကြောင်းဆင်ခြင် သုံးသပ်ရန် လွယ်ကူထင်ရှားလှပါသည်။ တည်မြဲ ဖဆပလသည် ကံမကောင်းအကြောင်းမလှ၍ မတည်မြဲမည်ဖြစ်မည် (ဝါ) ရွေးကောက်ပွဲတွင် ရှုံးမည်။ ဖြစ်ချင်တာ မဖြစ်ဘဲ မဖြစ်ချင်တာ ဖြစ်မည်။ ဖော်လွှဲဖောက်ပြန် ဖြစ်ရိုးဓမ္မတာ ဖြစ်သည်။ ကံသာလျှင် အရိုးခံဖြစ်တော့သည်။ ဤတဘောင်တွင် မတည်မြဲဟုဆိုသောကြောင့် တည်မြဲကို အဓိကထား၍ သရုပ်ဖော်သည်။ နှစ်ယောက်ယှဉ်ပြိုင်ရာ၌ တစ်ယောက်၏ အဆုံးအဖြတ်ကို ပြုလျှင် ကျန်တစ်ယောက်ကို ဆုံးဖြတ်ပြီးလည်းဖြစ်သည်။

ဥပမာ လူနှစ်ယောက်ယှဉ်၍ လမ်းလျှောက် သွားရာတွင် ညာဘက်ကလူသည် အရပ်မြင့်သည်ဟု ပြောလျှင် ဘယ်ဘက်က လူသည် ညာဘက်ကလူလောက် အရပ်မမြင့်၊ နိမ့်သည်။ ပုသည် ဟူသော အဆုံးအဖြတ် သဘောသည် အလိုလို အကြုံးဝင်ပြီး ဖြစ်ပါသည်။

ယခုအခါ၌ကား ထိုသီချင်းကို ကလေးရောလူကြီးပါ မည်သူမျှ သီဆိုသံကို မကြားတော့ပါ။ ထိုသီချင်း၏ ခေတ်က ကုန်သွားခဲ့လေပြီ။ အဲဒီအချိန်တုန်းကပဲ သန့်ရှင်းဖဆပလဟာ မဲအပြတ်အသတ် နိုင်မယ်ဆိုတဲ့ဖြစ်ရပ်ကို ဖော်ပြတဲ့နိ မိတ်ကလည်း အလွန်ထင်ရှားလှပါတယ်။

လှော်။ ။“အခုဆရာပြောမှပဲ အတိတ်ကာလဖြစ်ရပ်တွေကို ပြန်ပြီး မြင်တော့တာပဲ။ ဇမ္ဗူဒီပါ လက်ယာတောင်ကျွန်း နိမိတ်ထွန်းတယ်ဆိုတဲ့ အယူအဆကိုတော့ ကျွန်တော်တစ်ကယ်ကို ယုံကြည်ပါပြီ ဆရာ”

အချိန်မကုန်အောင် ရှေ့ဆက်ပါဦး။

ကျွန်ုပ်။ ။“ခင်ဗျားကို အတိတ်၊ နိမိတ်၊ စနည်း၊ တဘောင်၊ ဘဝေါတို့ရဲ့ အဓိပ္ပါယ်ကို ပြောပြခဲ့ပြီးပြီ၊ ဖြစ်ပေါ်လာပုံကို လည်းတင်ပြခဲ့ပြီးပြီ။ သိလိုတဲ့ ပြဿနာရဲ့ အဖြေကို ဘယ်ပုံဘယ်နည်း နှိုင်းချိန်ဆင်ခြင်ပြီး အမှန်တရား ထုတ်ယူပုံများကိုလည်း ရှင်းလင်းပြခဲ့ပြီးပြီ။ အဖြေရှာနည်း နှစ်နည်းကိုလည်း သာဓကများနဲ့တကွ ထင်ထင်ရှားရှား ပေါ်ပေါ်လွင်လွင် နားလည်သဘောပေါက်စေခဲ့ပြီလို့ ယူဆပါတယ်”

ဒီနှစ်နည်းက
၁။ မူသေ ကောက်ယူနည်း (အတိတ်နဲ့ ဘဝေါများအတွက် ဖြစ်ပါတယ်)
၂။ တိုက်ရိုက် ကောက်ယူနည်း (နိမိတ်၊ စနည်း၊ တဘောင်များ အဖို့ဖြစ်တယ်)

ဆက်ပြီး အမှတ် ၃ နည်း

တစ်စွန်းတစ်စဖြင့် ကောက်ယူနည်းကို တင်ပြပါမယ်။ ဒီနည်းက စနည်း၊ တဘောင်နဲ့သာ သက်ဆိုင်ပါတယ်။ အတိတ်၊ နိမိတ်နဲ့တော့ ဘာမှမဆိုင်ပါဘူး။

တစ်စွန်းတစ်စဖြင့် ကောက်ယူနည်း (ဝါ) အဖြေရှာနည်းဆိုတာက တစ်စွန်းတစ်စ အဖျားအနား၊ စကားတစ်လုံးကို အဓိကထားပြီး အဓိပ္ပါယ်ကိုယူ၍ ပြဿနာပေါ်မှာ ညှိနှိုင်း အဖြေရှာခြင်းပဲ ဖြစ်ပါတယ်။ ဥပမာ သာဓကများနဲ့ တင်ပြမှသာ သိလွယ် ထင်လွယ်ပါတယ်။

သာဓက။ ၁။ ပုဆိုးနီနဲ့ ကိုဘိုးသီ (နောက်ခံကားချပ်) ကျွန်ုပ်၏ အားလပ်ချိန်ကို အသုံးချနည်းမှာ လမ်းလျှောက်ရာ၌ သတိကို ရှေ့ဆောင်၍ နိမိတ်ကြည့်ခြင်း၊ စနည်းကို နားထောင်ခြင်း၊ မှတ်သားရယူခဲ့သော နိမိတ်၊ စနည်းများကို အဖြေရှာထားပြီး မှန်မမှန်ကိုစ စ်ဆေးခြင်း၊ မမှန်ခဲ့လျှင် ဘယ်အယူအဆကြောင့် မှားရသနည်း၊ မည်သို့မည်ပုံ ယူဆလျှင် မှန်သနည်းစသည်ဖြင့် အမှားပေါ်တွင် သင်ခန်းစာယူ၍ အမှန်သို့ရောက်စေခြင်း၊ နောင်အလားတူ ဖြစ်ရပ်များပေါ်၌ မှားယွင်းခဲ့သော အမှားသုံးသပ်မှုတို့ကို ရှောင်ကြဉ်၍ အမှန်ဟု ယူဆထားသော သုံးသပ်ပုံနည်းသစ်ဖြင့် ဆင်ခြင်သောအခါ အမှန်အဖြေကို ရရှိသဖြင့် ဥပဒေသပြုလုပ်နိုင်ခြင်းအားဖြင့် နှစ်သိမ့်မှု၊ ဝမ်းမြောက်မှုများကို ရရှိခဲ့လေသည်။ အမှန်ကား နိမိတ်၊ စနည်းများကို လေ့ကျင့်ခြင်း ဖြစ်သည်။

ထိုလေ့ကျင့်မှုဖြင့် ရန်ကုန်မှ မြင်းပွဲကိုလည်း စမ်းသပ်ကြည့်သည်။ မြင်းပွဲနှင့်ပက်သက်၍ တစ်နေ့တွင် သတင်းစာတစ်စောင်ကို ယူ၍ မြင်းပွဲစာရင်းကို ကြည့်သည်။ ထိုစာရင်းထဲမှ မြင်းသုံးပွဲကို နိမိတ်စနည်းပညာဖြင့် အဖြေရှာပြီး တစ်ပွဲလျှင် ပထမ၊ ဒုတိယ မြင်းအမည်များကို သတ်မှတ်၍ စာရွက်တစ်ရွက်တွင် ရေးမှတ်ထားလိုက်သည်။ ညဘက်တွင် ရေဒီယိုမှ နိုင်မြင်းများကို ကြေညာမည်ဖြစ်ရာ ကျွန်ုပ်ရေးမှတ်ထားသော အဖြေများကို မှန်မမှန် နေ့ခြင်းပေါက်ပင် သိနိုင်သည်။

စနည်း။ ရေးမှတ်ခြင်းကိစ္စပြီး၍ မတ်တပ်ထလိုက်သည်နှင့် တစ်ပြိုက်နက် ဇနီးလုပ်သူက ကျွန်ုပ်အား အကြောင်းမဲ့ ပုဆိုးနီနှင့် ကိုဘိုးသီ ဟုခေါ်လိုက်လေသည်။

ကြံဆပုံ။ ကျွန်ုပ် နီသောလုံချည်ကို ဝတ်ထားသည်။ ပုဆိုးနီနှင့် ဖြစ်သည်။ ထို့ကြောင့် ကျွန်ုပ်နှင့်သာ ဆိုင်သည်။ ဘယ်လိုဆိုင် သနည်း။ ကျွန်ုပ် ရေးမှတ်ထားသော မြင်းများ အမှန်တစ်ကယ် နိုင်မည် မနိုင်မည်မှာ ကျွန်ုပ်နှင့်ဆိုင်သော ပြဿနာပင်ဖြစ်သည်။ ထိုအဖြေကို ည ၁နာရီကျော်မှ သိရပေမည်။ စနည်းက ကိုဘိုးသီ ဟုဆိုလိုက်သဖြင့် အဖြေကို ထိုခဏ၌ပင် သိရပေပြီ။ တစ်စွန်းတစ်စအားဖြင့် ဖြေရှင်းနည်းအရ၊ တစ်စွန်းတစ်စ အဖျားအနား စကားလုံးဖြစ်သော သီသည် အဓိကဖြစ်သည်။ သီသည် ဟုဆိုရာ၌ အဓိပ္ပါယ်နှစ်မျိုးရှိနိုင်သည်။ ပန်းများကို သီသည်ဟု ဆိုရာ၌ ပန်းများကို တစ်ခုပြီးတစ်ခု သီကုန်းခြင်းဖြစ်သည်။

နောက်တစ်မျိုးက သူ့အယူအဆ သီသည်ဟုဆိုလျှင် အယူအဆ နည်းနည်းမှားသည် ဟုဆိုလိုခြင်းဖြစ်သည်။ ပထမ သဘောအရ ကျွန်ုပ်သည် နိုင်မြင်းများကို ရွေးချယ်၍ မှတ်သားရေးသား ထားခြင်းအားဖြင့် နိုင်မြင်းများကို သိထားပြီးပြီ၊ ဒုတိယ သဘောအရ ထိုသို့သိထားသော နိုင်မြင်းများဟူ၍ အယူအဆသည် သီသည် (ဝါ) နည်းနည်းလွဲနေသည် ဟုအဖြေရရှိခဲ့သည်။ သို့သော် ကျွန်ုပ်က မမြင်တော့ဘဲ ညရေဒီယိုမှ သတင်းအလာကို နားထောင်ရန် ဆုံးဖြတ်လိုက်သည်။ ထိုနေ့ည ရေဒီယိုမှ မြင်းသတင်းများ ကြေညာသောအခါ ကျွန်ုပ်က ပထမ၊ ဒုတိယ ဟုသတ်မှတ်ထားသော မြင်းခြောက်ကောင်လုံးပင် ပထမတစ်ကောင် မရဘဲ ဒုတိယ၊ တတိယများသာ ဖြစ်ကုန်ကြ၏။ နံပါတ်ချိတ်ကတော့ မလွဲပေ။ ကိုဘိုးသီ ဟုခေါ်ဆိုခြင်းမှာ မှန်လှပေသည်။ သီသီကလေး လွဲကုန်ခြင်းကြောင့်ပါတည်း။

ဒုတိယ သာဓကကို တင်ပြဦးမည်။ ထိုသာဓက၌ နှစ်ပိုင်းပါဝင်သည်။ ပထမပိုင်းသည် စနည်းကို တိုက်ရိုက်ဖြေရှင်းနည်းကို အသုံးချပုံဖြစ်၍ ဒုတိယပိုင်းသည် နိမိတ်ကို ယူဆပုံ၊ သုံးသပ်ပုံတို့မှာ တမူထူးခြားကြောင်း သတိပြု၍ မှတ်သားရပေမည်။ ထူးခြားသော နိမိတ်တို့ပါတည်း။

အမေးပြဿနာ။ မေဒေးနိုင်ပါမည်လား။

နောက်ခံဖြစ်ရပ်။ ၁၉၅၃ ခုနှစ်ကဖြစ်သည်။ ကျွန်ုပ်သည် ရန်ကုန်သို့ အစိုးရကိစ္စဖြင့် ရောက်လာခဲ့သည်။ ကျွန်ုပ်၏ အစ်ကိုရင်း အိမ်တွင်တည်းခိုသည်။ ဗုဒ္ဓဟူးနေ့ နံနက်တွင် သူကငါ့ညီ ယခုတနင်္ဂနွေနေ့ မြင်းပွဲမှာ ငါ့မြင်းမေဒေးကို သွင်းမယ် နိုင်မယ်မနိုင်ဘူးဆိုတာ မင်းတတ်တဲ့ ပညာနဲ့ ကြည့်ပေးပါဦး၊ မေဒေးကတော့ အင်မတန်သန့်တယ်။ ရေချိန်လည်း ကောင်းတယ်။ နိုင်ဖို့ သေချာသလောက်ပဲ ဟုပြောပြတိုင်ပင်သည်။

ကျွန်ုပ်က ဒီလိုဆိုရင် အစ်ကိုနဲ့ကျွန်တော် အစ်ကို့မြင်းဇောင်းကို သွားမယ်၊ မြင်ရကြားရတဲ့ အပေါ်မှာ ချင့်ချိန်ပြီး အဖြေပေးပါ့မယ် ဟုပြော၍ နှစ်ဖာလုံလောက် ဝေးသော မြင်းဇောင်း ရှိရာသို့ ညီအစ်ကိုနှစ်ယောက် လမ်းလျှောက်လာခဲ့ကြသည်။ လမ်းတွင် ကျွန်ုပ်သည် မေဒေးကိစ္စကို တစ်အာရုံတည်း ထား၍ လာခဲ့သော်လည်း နိမိတ်၊ စနည်း ဟုမှတ်ယူလောက်ရအောင် ထင်ရှားသောမြင်မှု၊ ကြားမှု ကိုကားမရရှိခဲ့ပေ။

စနည်း။ မြင်းဇောင်းသို့ ရောက်ခဲ့ပေပြီ၊ အစ်ကိုက မေဒေးကို ကျင့်ပေးသော ထရိန်နာရာ ကိုမှီအား ကျွန်တော့်ညီလာတယ်။ မေဒေးကို ကြည့်ချင်လို့တဲ့ ဟုအော်ဟစ်၍ ပြောလိုက်ရာ ကိုမှီက မေဒေးမရှိဘူး ဆရာ၊ အပြင် လမ်းလျှောက်သွားတယ်ဟု ပြန်ပြော လိုက်သည်။

တည်ခင်းသော လက်ဖက်ရည်ကြမ်းကို သောက်ရင်း အစ်ကိုက မေဒေးနိုင်မနိုင် မင်းပြောမယ်ဆိုတာ ပြောလေ၊ အခု မြင်းဇောင်းကို ရောက်လာပြီပဲ ဟုအလောတကြီး မေးနေပြန်သည်။

အဖြေ။ မပြောချင်ပါဘူး၊ ပြောလို့လည်း မကောင်းပါဘူး ဟုကျွန်ုပ်ကပြောရာ သူကပြောသာပြောပါကွာ ဟုတိုက်တွန်း လှသဖြင့် ကျွန်ုပ်က အစ်ကို မေဒေးနိုင်ဖို့ နေနေသာသာ အပြင်ရောက်နေလို့ ရှိတောင်မှမရှိဘဲ၊ ဘာ အထူးဟောဖို့ လိုသေးသလဲ ဟုအဖြေပေးလိုက်ရာ သူက တောက်တီးတောက်တဲ့ မဟုတ်တရုတ်တွေ မပြောပါနဲ့ ဟုစိတ်တိုတိုနှင့် ပြောလေသည်။

မေဒေးမရှိဘူး အပြင်လမ်းလျှောက်သွားတယ် ဟူသော စနည်းကို တိုက်ရိုက်ဖြေရှင်းနည်းဖြင့် အသုံးပြု၍ ရဲရဲရင့်ရင့် ဟောဆိုလိုက်ခြင်း။

တစ်ကယ့်ဖြစ်ရပ်။ ပြိုင်ပွဲဝင်မည့်မြင်းများသည် တနင်္ဂနွေ နေ့တွင် အမှန်တစ်ကယ် ပြိုင်ပွဲဝင်မဝင် ဆိုသည့်အချက်ကို သောကြာနေ့ ညနေသုံးနာရီ အချိန်နောက်ဆုံးထား၍ ပြိုင်ပွဲဝင်ကြေးနှင့်တကွ အတည်ပြုကြောင်း သတင်းပို့ရသည်။ ထရိန်နာ ကိုမှီသည် ဝင်ကြေးနှင့်တကွ မေဒေးပြိုင်ပွဲဝင်မည် ဖြစ်ကြောင်းအတည်ပြု၍ သတင်းပို့ရာတွင် သူပေးဆောင်သော ဝင်ကြေးနှင့် အတည်ပြု ချက်ကို မြင်းကွင်းက လက်မခံတော့ပါ။ သတ်မှတ်သည့် ညနေသုံးနာရီ အချိန်ထက် ကျော်လွန်နေခြင်းကြောင့် မြင်းပြိုင်ကွင်း စည်းကမ်းနှင့် မညီညွတ်၍ ပြိုင်ပွဲဝင်ခွင့်ကို ပယ်လိုက်လေသည်။ ထို့ကြောင့် မေဒေးသည် မြင်းစာရင်းတွင် မပါရှိတော့ပေ။ ပြိုင်ပွဲမှ အပယ်ခံ၍ တနင်္ဂနွေနေ့ပြိုင်ပွဲ အပြင်သို့ ရောက်နေရပေပြီတကား၊ ဆန်းကြယ်လှပါပေစွ။

အမေး ပြဿနာသစ်။ ဘယ် မြင်းနိုင်ပါမည်လဲ။ ကျွန်ုပ်သည် မေဒေးမရှိလဲ ပြောပြီးသည်နှင့် တစ်ပြိုင်နက် မေဒေးမရှိလျှင် ထိုပွဲတွင် ဘယ်မြင်းနိုင်ပါမည်လဲ ဟူသောမေးခွန်းနှင့် အဖြေကို သိလိုစိတ်က ထိုင်ရာမထ စိတ်ထဲတွင်ပေါ်လာသည်။ ဘယ်မြင်းနိုင်မည်လဲ ဟုသောအာရုံ၊ ထိုတစ်အာရုံပေါ်တွင် စိတ်ကို တည်ငြိမ်စွာ ထားလျက် အမြင်အကြားတို့ကို သတိပြုနေသည်။

ပေါ်လာသည့် နိမိတ်။ ထိုအချိန်တွင် သူငယ်မ တစ်ယောက်သည် ငါးကို ရင်ခွဲနေသည်။ သူမသည် ငါး၏ အူကလီစာတို့ကို မြင်းဇောင်းရှေ့သို့ လွင့်ပစ်လိုက်သည်။ ပစ်လိုက်သော ကလီစာများကို စားရန် ကျီးတစ်ကောင်နှင့် ခိုတစ်ကောင်တို့ ရောက်လာ၍ လုသည်။ ခိုသည် သူ၏ အစာမဟုတ်မှန်းသိ၍ ရှောင်သွားသဖြင့် ကျီးက ထိုကလီစာကို တစ်ကောက်တည်း စားနေလေသည်။ အဓိကမှာ ကျီးနှင့်ခိုသာ ဖြစ်လေသည်။ အစာကို ကျီးကရသဖြင့် ကျီးသာနိုင်မည့် မြင်းဖြစ်သည်။ (အမှန်စင်စစ်မှာ သားငါးတို့သည် ငို၏ အစာမဟုတ်ပါချေ) အချို့သော ပုဂ္ဂိုလ်တို့သည် ဤနေရာတွင် ကျီးနှင့်ခို ကို (က၊ ခ၊ ဂ၊ ဃ၊ င) တနင်္လာအက္ခရာများဖြစ်၍ သင်္ချာအားဖြင့် ၁၊ ၂၊ ၃၊ ၄၊ ၅၊ ၆၊ ၇၊ ၈၊ ၉ ဂဏန်းတွင် ၂ ဂဏန်း ဟူ၍ ဖြစ်ရာ ကျီးနဲ့ခိုကလည်း တူနေသဖြင့် ရှေ့ကိုဆက်၍ ကြံဆရန်အခက်တွေ့နေပေမည်။ ထိုသို့ ကောက်ယူလျှင်လည်း မှားပေတော့မည်။

ကျွန်ုပ်ကိုယ်တိုင် မူကားသင်္ချာဖြင့် ကောက်ယူခြင်းကို ဦးစားပေးလေ့ မရှိချေ။ ကျွန်ုပ်စဉ်းစားထားသော ပထမ ဦးစားပေးသောနည်း၊ ဒုတိယ ဦးစားပေးထားသော တစ်စွန်းတစ်စနည်း ဦးစားပေးပုံ အတိုင်းသာကောက်ယူ ဖြေရှင်းခြင်းဖြစ်သည်။ (စကားညှပ်)။

ယခုနိမိတ်ကို အဖြေရှာပုံ။ မြင်းစာအုပ်ကို တောင်းယူလိုက်သည်။ မေဒေးတို့ပွဲတွင် ပြေးကြမည့်မြင်းများ၏ အမည်ကို စစ်ဆေးသည်။ မြင်းရှင်များ၏ အမည်များကို စစ်ဆေးသည်။ ထရိန်နာများ၏ အမည်များကို စစ်ဆေးကြည့်ရှုသည်။ အဖြေကို တွေ့ရလေပြီ။ အံ့ဖွယ်သရဲပေတည်း။ ထရိန်နာနှစ်ဦး၏ အမည်များမှာ ဦးဘိုးဝကြီးနှင့် ဦးအောင်ခိုတို့ ဖြစ်ကြသည်။ ကျီးနှင့် ခိုပြိုင်ပွဲဟု နိမိတ်ကဆိုခဲ့ရာ အမှန်ဖြစ်ရပ်သည် ထိုပွဲတွင် ဦးဘိုးဝကြီး ၏မြင်းနှင့် ဦးအောင်ခို တို့၏မြင်း နှစ်ကောင်သာ အဓိကဖြစ်သည်။ ကျီးနှင့်ကြီးမှာ ဤနေရာ၌ ကျီးပင်ဖြစ်သည်။ လူကြီးနှင့် တိရိစ္ဆာန်ကျီးသာ ကွာသည်။ တစ်စွန်းတစ်စ ကောက်ယူနည်းအားဖြင့် တူသည်ဟုပင် ယူဆရမည်။

တစ်နည်းအားဖြင့်ဆိုသော် ကအက္ခရာချင်း ခအက္ခရာချင်း တူသဖြင့် ကအက္ခရာ၌ ပါဝင်သောဓာတ်ချင်း၊ အက္ခရာ၌ ပါဝင်သောဓာတ်ချင်း ပင်ကိုယ်ဓာတ်ချင်း တူညီသောကြောင့်ပင်တည်း။ ဦးဘိုးဝကြီး မြင်းနိုင်မည် သာဖြစ်သည်။

တကယ့်ဖြစ်ရပ် အဖြေ။ တနင်္ဂနွေနေ့ ထိုပြိုင်ပွဲတွင် ဦးဘိုးဝကြီး မြင်းနိုင်သည်။ ဦးအောင်ခို၏ မြင်းမှာ နံပါတ်ချိတ်ပင် မပါတော့ပေ။ နိမိတ်နှင့် စနည်းကို ဒုတိယ တစ်စွန်းတစ်စနည်းအားဖြင့် သာဓက သုံးမျိုးတင်ပြ၍ရှ င်းလင်းခဲ့ပေပြီ။ ရှေ့သို့တစ်ဆင့် တက်ကြပါဦးစို့။", 
 "imagelink":"https://i.pinimg.com/736x/c3/6e/27/c36e27aaa77486f092440d807c9f3d28.jpg",
"openlink":"",
"notetext":"",
"videolink":""},
{ 
 "title":"တိုက်ရိုက် ဟောနည်း။", 
 "subtitle":"နိမိတ်ကို နိမိတ်နှင့် တိုက်ရိုက် ဟောနည်း။", 
 "sirname":"ဝဏ္ဏကျော်ထင် သီရိပျံချီ ဦးဘသိန်း",
 "book":"ကျွန်ုပ်။ ။“လာကြပြီလား။ ထိုင်ကြပါ။ ဒီနေ့တော့ နည်းနည်းစော လာကြပါ့ကလား”

လှော်။ ။“အာသီသက ပြင်းထန်နေတယ်။ ဟုတ်တယ်ဆရာ။ နည်းနည်းစောတယ်၊ ဆက်ပြီး ကြားနာချင်တဲ့ စိတ်က ဆရာ့ထံပဲ ရောက်နေတယ်”

ကျွန်ုပ်။ ။“ဒီလိုပေါ့ဗျာ၊ ကိုယ်ဝါသနာပါလို့ စိတ်ဝင်စားရင် နေ့မအိပ် ညမအိပ်တောင် ဇွဲကောင်းကောင်းနဲ့ ကြိုးစားကြသေးတာပဲ၊ ဒါဟာ သဘာဝပေါ့ဗျာ။ ဒီနေ့တော့ အယူတော်မင်္ဂလာ စခန်း စတဲ့နေ့ပဲ။ အရေးကြီးပြီး ကျေကျေညက်ညက် ကျွမ်းကျွမ်းကျင်ကျင် ရှိရမယ့်အပိုင်းက နိမိတ်ပိုင်းနဲ့ စနည်းပိုင်းပဲ။ နိမိတ်ပိုင်းကို ပိုင်ရင် အတိတ်နဲ့ ဘဝေါပိုင်းကို ပိုင်တာပဲ၊ စနည်းပိုင်းကို ပိုင်ရင် တဘောင်ပိုင်းဟာ ပိုင်ပြီးသားပဲ။ အရေးအကြီးဆုံးဖြစ်တဲ့ အပိုင်းနှစ်ပိုင်းထဲက နိမိတ်ပိုင်းကို အခုကစပြီး ပြောမယ်”

နိမိတ်၏အဓိပ္ပါယ်။

မူရင်းကျမ်းအလိုကတော့-အနာဂတ်မှာ၊ ဖြစ်ပျက်ရာလို၊ ပြလာတုံရှောင်း၊ အကြောင်းတစိ၊ တွေ့မြင်ဘိသည်ကို၊ နှိုင်းညှိဆင်ခြင်၊ သိရခြင်းသည် နိမိတ်။ အတိတ်ဆိုတဲ့ နိမိတ်ကို ခင်ဗျားကောက်တတ်ခဲ့ရင် ဒီနိမိတ်အခန်းမှာ နိမိတ်ကောက်ဖို့ နိမိတ်ကို ခင်ဗျားနိမိတ်လို့ သိဖို့ရာက ခဲယဉ်းလှမယ် မဟုတ်ဘူး၊ လိုတာက သတိပါပဲ။ သတိမမူရင် ဂူကြီးတောင် မမြင်ဘူးတဲ့၊ သတိမူပြန်တော့ မြူကိုတောင် မြင်နိုင်တယ်။ ခင်ဗျားလမ်းလျှောက်သွားရင်း သတိနဲ့သွားရင် တစ်ခုခုတော့ အနည်းဆုံး မြင်မှာပဲ၊ အဲဒီမြင်တွေ့တဲ့ ဖြစ်ရပ်ဟာ နေ့စဉ်တွေ့နိုင်တဲ့ ဖြစ်ရိုးဖြစ်စဉ် မဟုတ်ရင် အဲဒီဖြစ်ရပ်ဟာ နိမိတ်လို့ မှတ်ယူပေတော့။

ဥပမာ။ ။ ရန်ကုန်မြို့ပေါ်မှာရှိတဲ့ သရက်ပင်တွေဟာ ခါတိုင်းနှစ် မတ်လမှာပွင့်ကြ၊ ဖူးကြ၊ သီးကင်းတွေ ထွက်ကြနဲ့ မြိုင်မြိုင်ဆိုင်ဆိုင် ဝေဝေဆာဆာ ရှိကြပေမယ့် ဒီနှစ် ၁၉၇၅ ခုနစ်မှာ မပွင့်၊ မဖူး၊ သီးကင်း မထွက်ပဲ ဖြစ်နေတာ ခင်ဗျား သတိပြုမိမှာပါ။ ဒါပေမယ့် အများနဲ့ ဆိုင်တဲ့အတွက် ဘဝေါလို့ ဆိုရတယ်၊ ခွေး၊ ကြောင်၊ နွား၊ ဝက်မွေးရာကအစ ကိုယ်မမျှော်လင့်ဘဲ တွေ့ခဲ့ရရင်လဲ နိမိတ်ပါပဲ။ လက်ဆောာင်ပစ္စည်းများ ချိန်းဆိုထားချက် မရှိပဲရတာလဲ နိမိတ်တွေပါပဲ၊ အဲဒီလောက်ကစပြီး နိမိတ်ယူတတ်ရင် နောက်တော့ နိမိတ်အမျိုးမျိုးကို ဒက်ခနဲ ဒက်ခနဲ မြင်လိုက်တာနဲ နိမိတ်မှန်းသိ သိသွားပါလိမ့်မယ်။

နိမိတ်ကိုအဖြေရှာနည်း။

မူသေနည်းက (အတိတ်) တုန်းက ပြောခဲ့ပြီးပြီ၊ ဒီမူသေနည်းကို နိမိတ်ရဲ့ အဖြေရှာရာမှာ အသုံးပြုခဲ့ပါတယ်။ တိုက်ရိုက် ဖြေရှင်းနည်းလို့ သတ်မှတ်တဲ့နည်းကို ရှေးဦးစွာအသုံးပြုရပါမယ်။ နိမိတ်က အကောင်အထည် ပုံသဏ္ဌာန်နဲ့ ပြတဲ့ဖြစ်ရပ်တစ်ခု မိမိသိလိုတဲ့ ပြဿနာပေါ် တင်ပြီးတိုက်ရိုက် ညှိနှိုင်းဆင်ခြင် သုံးသပ်တဲ့ အခါ နိမိတ်က ဖြစ်ရပ်အတိုင်း ပြဿနာရဲ့ သဘာဝနဲ့ ကိုက်ညီအောင် ဟောဆိုခြင်းပဲ ဖြစ်ပါတယ်။ နှစ်မျိုးဖြစ်နိုင်တယ်။

၁။ တစ်မျိုးက ပြဿနာက ပထမ၊ နိမိတ်က နောက်လိုက်။

၂။ နောက်တစ်မျိုးက နိမိတ်က ပထမ၊ ပြဿနာက နောက်လိုက်။

အတိတ်၊ နိမိတ်ဆရာ အနေနဲ့ ဒီနှစ်မျိုးလုံးကို သတိမူနေရမှာပဲ။ ဒါပေမယ့် အယူတော် မင်္ဂလာဟာ သက်ဦးဆံပိုင် ဘုရင်ခေတ်မှာ ဘုရင့်အနားမှာ ခစားနေရတဲ့ အမတ်ဖြစ်လေတော့ အချိန်မရွေး ဘုရင်ကမေးတဲ့ ပြဿနာကို ဖြေရှင်းပေးဖို့ နိမိတ်၊ စနည်း တစ်ခုခုတော့ သူ့မှာရှိပြီး ဖြစ်နေရမယ်ဆိုတာ သဘာဝပါပဲ၊ ဒီတော့ ဇယား ၂ မျိုးနဲ့ သူကအမြဲ ရင်ဆိုင်နေရတယ် ဆိုတာမမေ့အပ်ဘူး။

လှော်။ ။“အတော်ကြောက်စရာကောင်းတဲ့ ရာထူးပါကလား ဆရာ။ အင်မတန် ပညာကြီးလို့သာ တော်ပေတော့တယ်”

ကျွန်ုပ်။ ။“ဒီသဘောကို ထင်ရှားအောင် သာဓကနဲ့ ဆောင်ပြပါမယ်”

သာဓက (ဝက်မြင်၍ ကြွက်ဟောပုံ)။

ပုဏ္ဏားဝန်ကြီး ရာမကစ္စနားနဲ့ အတွင်းဝန်ကြီး မင်းကြီးမင်းကျော်ခေါင်တို့ တိုင်ပင်ကြပြီး အမှာတော်ရေး မောင်နိုး၏ အနုမာန မျက်ရမ်းဆပညာကို (ထိုစဉ်အခါက အယူတော် မင်္ဂလာဘွဲ့ မရသေးပါ) စမ်းသပ်လိုတဲ့အတွက် ကြွက်တစ်ကောင်ကို ဖမ်းဆီးစေပြီး အဖုံးနဲ့ အုပ်ထားခဲ့တယ်။

အယူတော် မင်္ဂလာလောင်း အမှာတော်ရေး မောင်နိုးကို ခေါ်တော်မူပြီး အနုမာန မျက်ရမ်းဆပညာနဲ့ အလွန်မှန်အောင် ဟောပြောနိုင်စွမ်း ရှိတယ်လို့ ငါတို့မင်းရဲ့ သတင်းကျော်ကြားမှုကို ကြားသိရတယ်။ မောင်နိုး၊ မောင်မင်းဟာ အခု ငါတို့ရှေ့မှာရှိတဲ့ ကွမ်းအစ်အဖုံးအောက်မှာ ဘယ်အရာဝတ္ထု ပစ္စည်းမျိုး ရှိပါသလဲဆိုတာ မောင်မင်း ဖြေကြားပါလို့ အတွင်းဝန်ကြီးက မိန့်ကြားတော်မူတယ်။

မောင်နိုးအတွက် နဂိုရင်းက ဘာပြဿနာမှ မရှိခဲ့သော်လည်း အခုတော့ ပြဿနာအမေးက ပေါ်လာခဲ့ပါပြီ၊ မောင်နိုး ဖြေရပါတော့မယ်။ မိမိမှတ်သားလာခဲ့တဲ့ နိမိတ်က မိမိလွှတ်တော်ကို သတိနဲ့လာစဉ်မှာ အမတ်ကြီးဦးပေါ်ဦး အိမ်အနီးမှာ ဝက်မကြီး တစ်ကောင်နဲ့ မွေးကာစ ဝက်ကလေးနှစ်ကောင်ကို တွေ့မြင်ခဲ့ရတယ်။ အမှတ်အသား ပြုခဲ့တယ်၊ ဒီဝက်မကြီး တစ်ကောင်နဲ့ မွေးကာစ ဝက်ကလေးနှစ်ကောင် ဖြစ်ရပ်နဲ့ အံဝင်ခွင်ကျ ဖြစ်ရပေလိမ့်မည်။

အဖုံးအောက်တွင် ဝက်မရှိနိုင်၊ ဝက်က ကြီးတယ်၊ ဝက်နဲ့တူတဲ့ သတ္တဝါဟာ (ဆင်နဲ့ကြွက်) ပဲဖြစ်တယ်။ ဆင်ရဲ့နေရာ မဟုတ်နိုင်။ ဧကန်မုချ ကြွက်သာလျှင် ဖြစ်ရပေမယ်လို့ ဆုံးဖြတ်ပြီး ကြွက်ရှိကြောင်းပါလို့ အဖြေကို လျှောက်တင်လိုက်တယ်။ မင်းကြီး မင်းကျော်ခေါင်က အေး မင်းပြောတာမှန်တယ်၊ တို့ကလည်း လွယ်လွယ်နဲ့ရတဲ့ ကြွက်ကိုပဲ အုပ်ထားခဲ့တယ်။ ကဲ ဘယ်နှစ်ကောင်ရှိသလဲ ပြောစမ်းပါဦးလို့ ထပ်ပြီး မေးပြန်တယ်။ မောင်နိုးက သူမြင်ခဲ့တာ ဝက်ကြီးတစ်ကောင်နဲ့ မွေးကာစ ဝက်ကလေးနှစ်ကောင် ပေါင်းသုံးကောင် မြင်ခဲ့တဲ့အတိုင်း သုံးကောင်ပါဘုရားလို့ လျှောက်ထား လိုက်တဲ့အခါ ပုဏ္ဏားဝန်နဲ့ မင်းကြီး မင်းကျော်ခေါင်တို့ဟာ တစ်ယောက်မျက်နှာ တစ်ယောက်ကြည့်ပြီး ပြုံးကြတယ်။ မင်းကြီးက မောင်နိုး၊ မင်းလျှောက်တာ မှားနေတယ်၊ ပြန်ပြင်ဦးလို့ အမိန့်ရှိပေမယ့် မောင်နိုးကလည်း မပြင်ဘဲ သုံးကြိမ်လုံးလုံး သုံးကောင်သာ ရှိပါကြောင်း အခိုင်အမာပြန်ပြီး လျှောက်ကြားတယ်။

နောက်ဆုံးတော့ မင်းကြီး မင်းကျော်ခေါင်က အမှားကြီးလို့ ဆိုလိုတဲ့သဘောနဲ့ အနုမာန မျက်ရမ်းဆ၊ မှန်လှဆိုသူ တစ်ကောင်ယူလို့ ပြောပြီး အဖုံးကို ဖွင့်လိုက်သတဲ့။ ပုဏ္ဏားဝန်ကြီးနဲ့ မင်းကြီး မင်းကျော်ခေါင်တို့ဟာ (မြင်ကွင်း) ကိုကြည့်ပြီး အလွန့်အလွန် အံ့ဩသွားကြသတဲ့၊

ဘာဖြစ်လို့လဲဆိုတော့ သူတို့အဖုံးနဲ့ အုပ်ထားတုန်းက ကြွက်ကြီး တစ်ကောင်တည်း ဖြစ်တယ်။ အခုတော့ မွေးကာစ ကြွက်ကလေး နှစ်ကောင်နဲ့ သုံးကောင်ဖြစ်နေတာ ထူးဆန်းစွာ တွေ့ မြင်နေရလို့ပါပဲ။ ဖြစ်ရပုံက အဖုံးအောက်က ကြွက်မကြီးဟာ ဖမ်းယူလာစဉ်က ကိုယ်ဝန် အရင့်အမာပါလာပြီး အဖုံးအောက်ကျမှ အချိန်စေ့လို့ ကြွက်ကလေး နှစ်ကောင်ကို မွေးခဲ့ခြင်းကြောင့် ဖြစ်ရပါတယ်။

ဒီတော့မှ ပုဏ္ဏားဝန်ကြီးနဲ့ မင်းကြီး မင်းကျော်ခေါင်တို့က မောင်နိုးကို အလွန်ချီးမွမ်းပြီး ဒီပညာကို အထွတ်အထိပ် ရောက်အောင်လိုက်စားဖို့နဲ့ ယခုဖြစ်ရပ်ကိုလည်း ဘုရင့်နားရောက်အောင် လျှောက်ကြားမယ့် အကြောင်း အားပေးစကား ပြောကြားကြတယ်။ ဆုလာဘ်များ ပေးကြတယ်။

ဒီဖြစ်ရပ်ဟာ နန်းတွင်းနန်းပြင်မှာ ဥဩဒေယျဖြစ်ပြီး ဟိုးလေးတကျော် ဖြစ်သွားတော့တယ်။ ခင်ဗျား စဉ်းစား ကြည့်စမ်းပါ။ ကိုယ်တိုင်ကိုယ်ကျ တိတိကျကျ ပြုလုပ်ထားတဲ့သူက အမှားဖြစ်ပြီး မမြင်မတွေ့ရဘဲနဲ့ မိမိဝါစုက္ကတ လေ့ကျင့်ထားတဲ့ အတိတ်၊ နိမိတ်ပညာ၊ နတ်မျက်စိနဲ့ ထင်ထင်ရှားရှား သိမြင်ထားသလို မှန်စွာဟောနိုင်တာ အလွန်အံ့ဩဖွယ် ကောင်းနေတယ် မဟုတ်ပါလား။

အဲဒါ တိုက်ရိုက်နည်းလို့ ကျုပ်က သတ်မှတ်ထားတယ်။ အခြေခံပညာတွေ မပါဝင်သေးပါဘူး။ နိမိတ်မှာ တွေ့ခဲ့တဲ့ဖြစ်ရပ်၊ အမေးပြဿနာ ဖြစ်ရပ် ဒီနှစ်ရပ်ကို အကြောင်းအကျိုး တိုက်ရိုက်ဟပ်ပြီး အဖြေပေးလိုက်တဲ့ နည်းပါပဲ။

ဒီတိုက်ရိုက်နည်းဟာ များစွာ အသုံးဝင်ပါတယ်။ အားလုံး နိမိတ်၊ စနည်းတွေရဲ့ အဖြေရှာရာမှာ ဒီနည်းကိုပဲ ပထမဦးဆုံး အသုံးပြုကြရပါ့မယ်။ အရှုပ်အထွေးမရှိတဲ့ ရိုးရိုးသာမန် နိမိတ်များအတွက် ဒီနည်းနဲ့ပဲ အဖြေ လုံလောက်အောင် ထွက်ပေါ်လေ့ရှိပါတယ်။

လှော်။ ။“ထူးဆန်းလှပါတယ်။ ပိုသိလေ ပိုပြီးလေးနက် လာလေပါပဲဆရာ၊ အလွန်စိတ်ပါ ဝင်စားဖွယ်လည်း ကောင်းလှပါပေတယ်”

ကျွန်ုပ်။ ။“ဒုတိယ သာဓက တစ်ခုတင်ပြပါဦးမယ်”

ခေတ်သဘောအရ ဘောလုံးအားကစားဘက်က တင်ပြပါ့မယ်။

ဘောလုံး ဗိုလ်လုပွဲ။

အချိန်ကား ၁၉၅ဝ ခု၊ ဘောလုံးရာသီ ကုန်ဆုံးတော့မည် ဖြစ်သည်။ ကျွန်ုပ်တို့မြို့တွင် ပတ်လည်ပြိုင်ပွဲ ဖလားဒိုင်းကို အပိုင်ရယူရန် နောက်ဆုံးဗိုလ်လုပွဲ အဖြစ်ဖြင့် အာစီအမ် ကျောင်းသားအသင်းနှင့် ဘတ်ပတစ် ကျောင်းသားအသင်းတို့ အကြိတ်အနယ် ယှဉ်ပြိုင်ကစား ကြမည့်နေ့တည်း။

နှစ်သင်းစလုံးမှာ တက်ညီလက်ညီ လူငယ်များဖြစ်ပြီး ခြေစွမ်းကောင်းများ ဖြစ်ကြသည်။ အင်္ဂလိပ် ဘုန်းကြီးများကလည်း မိမိတို့၏ ကျောင်းသားလူငယ်များကို အားသွန်ခွန်စိုက် လေ့ကျင့်ပေးထားကြသည်။ ထို့ကြောင့် ထိုကျောင်းသင်းနှစ်သင်း ကစားမည့် ပွဲသည် ပွဲကြီးပွဲကောင်းပါတည်း။

အခြားရုံးများမှ အသင်းများ၊ အရပ်မှ အသင်းများမှာ ထိုကျောင်းသင်း နှစ်သင်းကို အရှုံးကြီးရှုံးကြ၍ ဖလားဒိုင်းကြီးကို မချိန်နိုင် ကြတော့ပေ။ အဝေးမှ လက်မြှောက်ပြီး ကြည့်နေရပေတော့သည်။ ကျောင်းသင်း နှစ်သင်း ဗိုလ်လုပွဲတွင် မိမိ၊ မိမိနှင့် နီးစပ်ရာနှစ်သက်ရာ အသင်းနိုင်မည်ဟု ထင်ကြေးပေး၍ ငြင်းခုံကြသော်လည်း ကျိန်းသေနိုင်ရမည်ဟုကား မည်သူမျှမှန်းဆ၍ မရနိုင်ကြပေ။

ကျွန်ုပ်ကို အယူတော်မင်္ဂလာကြီးဟု ထိုမြို့က မိတ်ဆွေကြီးများက ရင်းရင်းနှီးနှီးခေါ်ဆိုကြရာ ထိုဘောလုံးပွဲသို့ ကျွန်ုပ်ရောက်သည်နှင့် တစ်ပြိုက်နက် အနိုင်အရှုံးကို ကပ်၍ တီးတိုးမေးမြန်းခံရဖို့မှာ အလွန်မှ သေချာလှသည်။ ထို့ကြောင့် နိမိတ်၊ စနည်း၊ တဘောင်များက မည်သို့ဆိုသည်ကို ကြိုတင်ကြည့်ရှု ထားရပေမည်။ ၎င်းနေ့ ညနေသုံးနာရီတွင် ရုံးမှ စောစောဆင်း၍ အိမ်သို့ပြန်ခဲ့သည်။ ညနေစာ လက်ဖက်ရည်နှင့် မုန့်ကို ဇနီးက လာချပေးသဖြင့် စားသောက်ပြီး ဆေးပေါ့လိပ် တစ်လိပ်ကိုမီးညှိ၍ ပက်လက် ကုလားထိုင်တွင် ထိုင်ပြီး ဆေးလိပ် သောက်နေလိုက်သည်။

နိမိတ်။ ။ ယခုအချိန်မှစ၍ မြင်ရသာ ဖြစ်ရပ်၊ ကြားရသော အသံတို့သည် ယနေ့ယှဉ်ပြိုင် ကစားမည့် ဘောလုံးပွဲအတွက် နိမိတ်စနည်းများ ဖြစ်ပါစေသတည်းဟု အဓိဋ္ဌာန်ပြု၍ ဆေးလိပ်ကိုချပြီး ငြိမ်သက်စွာ တစ်အာရုံ တည်းကိုသာ အာရုံထားနေသည်။ ငါးမိနစ်မျှ ကြာသောအခါ ကျောင်းမှပြန်လာကြသော ကျွန်ုပ်၏သားနှစ်ယောက် တစ်ယောက်က ခုနစ်နှစ်၊ တစ်ယောက်က ကိုးနှစ်တို့သည် ကျွန်ုပ်နှင့် မနီးမဝေးရောက်လာကြပြီး လက်ဝှေ့ထိုးတမ်း ကစားကြသည်။ အကြီးက ညှာညှာတာတာ ကစားသည်။ အငယ်က တကယ်ပင် ထိုးကြိတ်သည်။ အကြီးက ဒေါသထလာ၍ တကယ်ပင်ထိုးတော့ရာ အငယ်လဲ၍ ငိုတော့သည်။ သူတို့အမေထွက်လာမှ ပြီးဆုံးတော့သည်။

ထိုဖြစ်ရပ်ကို ကျွန်တော်က ဘာမျှမပြောမဆိုပဲ အစအဆုံးထိုင်၍ ကြည့်နေသည်။ နိမိတ်ယူနေစဉ် ဤဖြစ်ရပ်သည် ကျွန်ုပ်သိလိုသည့် ဘောလုံးပွဲ အနိုင်အရှုံးအတွက် အထောက်အထားပြုရန် ကောင်းသော အကြောင်းခြင်းရာ အာကာရ နိမိတ် မဟုတ်ပါလော။ ထိုဖြစ်ရပ် နိမိတ်ကို အတိုချုံးလျှင်

၁။ ညီအကိုနှစ်ယောက် ရန်ဖြစ်တမ်း ကစားသည်။
၂။ ညီက တစ်ကယ်စ၍ ထိုးသည်။
၃။ အစ်ကိုက မခံနိုင်၍ နောက်ပိုင်းတွင် တကယ်ထိုးသည်။
၄။ ညီအထိနာ၍ လဲသည်။ ငိုသည် (ဝါ) ရှုံးသည်။
၅။ ဆုံးဖြတ်ချက်မှာ အစ်ကိုက နိုင်၍ ညီက ရှုံးသည်။

ယင်းကောက်ချက် ငါးချက်ဖြင့် ဘောလုံးသင်း နှစ်သင်းကို အကြောင်းအကျိုး ဆက်စပ်ကြည့်သည်။

၁။ ညီအစ်ကို နှစ်ယောက် ကစားကြသည်ဆိုရာ၌ အာစီအမ်ကျောင်းနှင့် ဘက်ပတစ်ကျောင်းသည် ခရစ်ယာန်ကျောင်း နှစ်ကျောင်းဖြစ်ရာ ယေရှုဘုရား၏ သားနှစ်ယောက်ဖြစ်၍ ညီအစ်ကိုပင် ဖြစ်သည်။ ယနေ့ ထိုညီအစ်ကို လက်ဝှေ့ထိုးတမ်း ကစားတော့မည်။
၂။ ညီက တကယ်စ၍ ထိုးသည့်ဖြစ်ရပ်မှာ ပထမပိုင်း၌ ညီက အသာရနေမည်။ အစ်ကိုက ခြေမတွေ့သေးဟု ဘောလုံးစကားဖြင့် ပြောနိုင်သည်။
၃။ အစ်ကို မခံနိုင်၍ နောက်ပိုင်း တကယ်ထိုးခြင်း အဓိပ္ပါယ်မှာ နောက်ပိုင်း၌ ဖိ၍ကစားလာမည်။ ခြေတွေ့လာမည် ဟုဆိုလိုခြင်းဖြစ်သည်။
၄။ ညီအထိနာ၍ လဲသည်။ ငိုသည်၊ ရှုံးလေ တော့သည်။ အရေးအကြီးဆုံး အပိုင်းမှာ အာစီအမ်အသင်းနှင့် ဘက်ပတစ်အသင်းသည် ခရစ်ယာန် ဘုရားတစ်ဦးတည်း၏ သားများဖြစ်သော်လည်း မည်သူကသားကြီး (အစ်ကို) မည်သူက သားငယ် (ညီ) ဖြစ်ကြလေ သနည်းဟု သိရန်ပင်ဖြစ်သည်။

အဖြေ။ အာစီအမ် ရိုမန်ကက်သလစ်ဂိုဏ်းသည် မူလဂိုဏ်းဟောင်းဖြစ်သည်။ ဘက်ပတစ်ဂိုဏ်းသည် နောက်မှဖြစ်ပေါ်လာသော ဂိုဏ်းဖြစ်သည်။ ထို့ကြောင့် အာစီအမ်သည် အကို၊ ဘက်ပတစ်ကျောင်းအသင်းသည် ညီဟု ကျွန်ုပ် သတ်မှတ်လိုက်သည်။

ထိုနှစ်သင်းတွေ့ရမည့် ယနေ့ဖြစ်ရပ်၌ အာစီအမ် အသင်းနိုင်မည်။ ပထမပိုင်းတွင် ရှုံးလျှင် ရှုံးနေမည်။ ဒုတိယပိုင်း ပွဲပြီးသောအခါ နိုင်၍ ဒိုင်းရမည်။ ထိုအဖြေများကို ရရှိသောအခါ ကျွန်ုပ်ပြုံးမိသည်။ အဖြေရသည်အထိ ကျွန်ုပ် ပက်လက်ကုလားထိုင်ပေါ်၌ မိနစ် နှစ်ဆယ်မျှသာ ကြာသည်။ ဘောလုံးပွဲမှာ လေးနာရီခွဲတွင် စတင်မည်။ ပွဲမစမီ ဆယ်မိနစ်အလိုတွင် ကျွန်ုပ်ကွင်းသို့ ရောက်သည်။ ကျွန်ုပ် ထင်သည့်အတိုင်း အရာရှိအချို့ ကျွန်ုပ်နားကပ်၍ အနိုင်အရှုံးကို မေးကြသည်။ အထက်ပါအတိုင်း ပြောပြသည်။ ဘယ့်နယ်လဲ အယူတော် မင်္ဂလာကြီး၊ ဘယ်သူ ဗိုလ်စွဲမလဲဟု ပြောင်ချော်ချော် လုပ်၍ မေးသူများအတွက်မူ ကျွန်ုပ်က ဘာမျှပြန်လှန် မပြောဆိုဘဲ ပြုံး၍ ကြည့်နေလိုက်သည်။

ဖြစ်ရပ်။ ဘောလုံးပွဲ စပြီ၊ ကျင့်သားရ လူငယ်များပီပီပွဲမှာ အလွန်လျင်မြန်လှသည်။ ဘက်ပတစ် အသင်း အပေးအယူစေ့သည်။ အာစီအမ်အသင်း အချိတ်အဆက်မမိ။ ပွဲကြည့်ပရိသတ်များမှာ အားမလိုအားမရရင် တမမအော်ကြ၊ ဟစ်ကြ၊ အားပေးကြနှင့် တရစပ် ဆူညံနေသည်။ ပထမပိုင်း စေ့ခါနီးတွင် ဘက်ပတစ်အသင်းက နှစ်ဂိုးသွင်းထား လိုက်နိုင်သည်။ တစ်ကွင်းလုံး ဩဘာပေး ကြသည်။ ဒုတိယပိုင်း ဆယ်မိနစ်ခန့်တွင် အာစီအမ်အသင်းက ရှုံးဂိုးကို ပြန်လည် ချေပလိုက်သဖြင့် တစ်ကွင်းလုံး ကြွေးကြော် ကြပြန်သည်။ ပွဲပြီးခါနီးတွင် အာစီအမ်က ဒုတိယဂိုး၊ နောက်တတိယအနိုင်ဂိုးကို ရှုပ်ရှုပ်ထွေးထွေး ဖြစ်နေခိုက်တွင် သွင်းယူ လိုက်သည်။ ညီငယ် ဘက်ပတစ် အသင်း သုံးဂိုးနှစ်ဂိုးဖြင့် ရှုံးလေသည်။ တိုက်ရိုက်နည်းဖြင့် အဖြေမှန်ရရှိသော ဒုတိယ သာဓကပါတည်း။

ကြာခွက်နိမိတ် (တတိယ ဥပမာ)။

ယနေ့နံနက် ကျွန်ုပ်သည် လေယာဉ်ပျံဖြင့် ရန်ကုန်သို့ အစိုးရကိစ္စဖြင့် သွားရန်ပြင်ဆင်နေဆဲ ဖြစ်သည်။ ထိုအခိုက် သူငယ်တစ်ယောက် ဝင်လာ၍ ခြင်းဖြင့်ထည့်လာသော ကြာခွက်များကို ရန်ကုန်သွား လက်ဆောင်အဖြစ် လာရောက်ပေးသည်။ ရင်းနှီးသော မိတ်ဆွေတစ်ယောက်က ပို့ခိုင်းလိုက်ခြင်း ဖြစ်သည်။ ထိုကြာခွက်များကို တွေ့မြင်လိုက်ရ သဖြင့် ကျွန်ပ်မျက်နှာ ပျက်သွားသည်။ ကျွန်ုပ်ရန်ကုန်သို့ မသွား၍ကား မဖြစ်။ အမိန့်နှင့် ခေါ်ယူခြင်းကြောင့်ပါတည်း။ မျက်နှာပျက်သွားခြင်းကို ကျွန်ုပ်ဇနီးက မြင်လိုက်ဟန်ရှိသည်။ သူကတော့ ကြာခွက်တွေရ၍ ကျေနပ်နေမလားမသိ။

သူမက ကျွန်ုပ်ကို မျက်နှာက ဘာဖြစ် သွားတာလဲဟု မေးသည်။ မင်းဘာမှ မသိပါဘူးကွာ၊ ငါရန်ကုန်မှာ ခုနစ်ရက် လောက်ထက်ပိုပြီး မကြာဘူး ထင်နေတာ၊ အခုတော့ မဟုတ်တော့ဘူး၊ ဆယ်ရက်ထက် နည်းမှာမဟုတ်ဘူး၊ ကြာသာကြာမှာ ဘာမှလဲ အကျိုးရှိမှာ မဟုတ်ပါဘူးကွာ။ မင်းကြည့်ပါ့လား၊ ရန်ကုန်သွား လက်ဆောင်တဲ့၊ ကြာခွက်တဲ့၊ ကြာမဲ့အပြင် ခွက်ရဦးမတဲ့၊ ငွေကလေး ဘာလေးပိုပေးလိုက်ပေါ့ကွာ၊ ဘာတတ်နိုင်မှာလဲ။

ကျွန်ုပ်သည် ရန်ကုန်၌ အရက်နှစ်ဆယ် ကြာခဲ့သည်။ ဒီအထဲတွင် ဘွားအေယောက္ခမ ဆုံးသည်နှင့် ကြုံကြိုက်၍ သင်္ဂြိုဟ် ရပြန်သေးသည်။ ဒီဖြစ်ရပ်ဟာ တတိယ တိုက်ရိုက်နည်း သာဓကပါပဲ။ သာဓက သုံးခုကို အထောက်အထားပြုပြီး ခင်ဗျားဟာ (၁) နိမိတ်ဆိုသည်မှာ ဘာလဲ၊ (၂) နိမိတ်ကို ပထမနည်းဖြစ်တဲ့ တိုက်ရိုက်နည်းနဲ့ အဖြေ ထုတ်ယူပုံတို့ကို ကောင်းစွာ သဘောပေါက်လောက်ပါပြီ။ သာမညဖြစ်တဲ့ နိမိတ်များကို ဖော်ပြခဲ့တဲ့အတိုင်း လေ့ကျင့်လျှင် မှန်စွာဟောကြား နိုင်ပါလိမ့်မယ်။ ပထမတော့ အမှန်၊ အမှား နှစ်မျိုးလုံးနှင့် တွေ့ရမည် ဖြစ်သော်လည်း ဇွဲကောင်းကောင်းနှင့် အမှားပေါ်တွင် အမှန်ရောက်အောင် သင်ခန်းစာယူ၍ ဆက်လက်လေ့ကျင့်မည် ဆိုပါလျှင် လိုရာပန်းတိုင်သို့ အောင်မြင်စွာ ရောက်ရှိရမှာ မလွဲဧကန်ပင် ဖြစ်ပါတယ်။ ကဲတော်ကြစို့၊ ဒီနေ့တော့ မိုးတောင်ချုပ်သွားပြီ။ လှော်။ ။“ဟုတ်ပါရဲ့ ဆရာ၊ အချိန်များ ကုန်လွယ်လိုက်တာဟု ပြော၍ ပြန်ကြလေသည်”", 
 "imagelink":"https://i.pinimg.com/736x/68/77/11/687711d465e3419f4798079781e43b0b.jpg",
"openlink":"",
"notetext":"",
"videolink":""},
{ 
 "title":"အတိတ်၊ နိမိတ်နှင့် ဘဝေါ", 
 "subtitle":"အတိတ်၊ နိမိတ်နှင့် ဘဝေါ ရှင်းလင်းချက်", 
 "sirname":"ဝဏ္ဏကျော်ထင် သီရိပျံချီ ဦးဘသိန်း",
 "book":"အတိတ်ဟာလည်း နိမိတ်ပဲ၊ ဘဝေါဆိုတာလည်း နိမိတ်ပဲ၊ ဒီတော့ နိမိတ်တစ်မျိုးတည်း ဖြစ်တယ်ဆိုရင် မှန်တာပါပဲ၊ အားလုံးဟာ အကောင်အထည်၊ ဝတ္ထုပစ္စည်း၊ ပုံသဏ္ဍန်နဲ့ ပြတာချည်းပဲ ဖြစ်ကြပါတယ်။

ဒီသုံးမျိုးမှာ ဝိသေသအားဖြင့် ခြားနားမှုကတော့ အတိတ်ကို အဖြေထုတ်ရာမှာ ကာလသုံးပါးနဲ့ ညှိပြီး သုံးသပ်ရတယ်။ သမိုင်းကို အကိုးအကား အထောက်အထား ပြုရတယ်။ တစ်ဦးတစ်ယောက်တည်းနဲ့လည်း ဆိုင်တယ်။ လူနည်းစုနဲ့ ပက်သက်ပြီး ဆိုင်နိုင်တယ်။

နိမိတ်ကို အဖြေထုတ်ရာမှာ ကျတော့ ကာလသုံးပါးနဲ့ ညှိဖို့ မလိုဘူး။ သမိုင်းအကိုးအကား ထောက်ထားဖို့ မလိုဘူး၊ ယေဘူယျအားဖြင့် တစ်ဦးတစ်ယောက်နဲ့သာ ဆိုင်တယ်။ အများစုနဲ့ မပက်သက်ပဲ အနည်းစုနဲ့ သက်ဆိုင်တယ်။

ဘဝေါကတော့ တိုင်းရေးပြည်မှုနဲ့ သက်ဆိုင်တယ်။ အဓိက ရပုဂ္ဂိုလ်ကြီးများနဲ့ ပက်သက်တယ်။ အဖြေကိုရှာဖွေရာမှာ သမိုင်း အထောက်အထား လိုတယ်။

အတိတ်နဲ့ ဘဝေါကို အဖြေရှာတဲ့အခါမှာ ရာဇဝင်သမိုင်းတို့ကို မကျွမ်းကျင်ရင် ပြသနေတဲ့အတိတ် ဘဝေါတို့ကို ပြဿနာ အမေးပုစ္ဆာတစ်ခု အနေနဲ့တစ်ဖန်ထားပြီး ထပ်မံနိမိတ်ရှာပြီး အဖြေထုတ်နိုင်တယ်။

ဒါကြောင့် နိမိတ်သာလျှင် အဓိကလို့ ဆိုနိုင်ပါတယ်။

ဒုတိယအမျိုး (စနည်းနဲ့ တဘောင်) စနည်းနဲ့ တဘောင်ဟာလည်း ယေဘုယျအားဖြင့် အတူတူပါပဲ၊ စကား၊ အသံ၊ သီချင်းနဲ့ ပြတာချည်းဖြစ်လို့ပါပဲ။

ခြားနားမှုဝိသေသကတော့ စနည်းက တစ်ဦးတစ်ယောက်နဲ့ ဆိုင်တယ်။ အနည်းစုနဲ့ ဆိုင်တယ်။ ကြားရတဲ့ အသံကလည်း တစ်ဦးတစ်ယောက်က ဖြစ်စေ၊ အနည်းစုကသာ ဖြစ်စေ ပြောကြဆိုကြတာသာ ဖြစ်ပါတယ်။

တဘောင်ဆိုတာကတော့ လူကြီး ကလေး အများစုက ပြောကြတဲ့စကား၊ သီဆိုကြတဲ့ သီချင်းများ ဖြစ်ပါတယ်။ အများစုနဲ့ ဆိုင်တယ်။ တိုင်းရေးပြည်မှု၊ နိုင်ငံရေးတို့နဲ့ ဆိုင်တယ်။ အဓိကရ ပုဂ္ဂိုလ်ကြီးတို့နဲ့ ဆိုင်တယ်။

အသေးစိတ်တွေကို အတိတ်အကြောင်း ထပ်မံရှင်းလင်းပြတဲ့အခါ သက်ဆိုင်ရာ ဥပမာများနဲ့ တင်ပြ ပြောဆိုပါဦးမယ်၊ နိမိတ်၊ စနည်း၊ တဘောင်၊ ဘဝေါတို့ကိုလည်း သူ့ကဏ္ဍအလိုက် ထပ်မံရှင်းပြပါဦးမယ်။ ကဲအခုပြောခဲ့တာတွေကို နားလည် သဘောပေါက်ရဲ့လား။ သိချင်တာရှိရင် မေးပါဦး။

လှော်။ ။ “ရှင်းပါတယ်ဆရာ၊ ဆရာပြောခဲ့တာတွေဟာ ပင်ရင်းကျမ်းမှာ မပေါ်လွင်ပါဘူး၊ မပါဘူးလို့တောင် ပြောချင်ပါတယ်။ ပင်ရင်းကျမ်းကို ဖြည့်စွက်တဲ့သဘော၊ ရှင်းလင်းတဲ့ သဘောတွေဖြစ်နေတယ်လို့ ယူဆလိုက်တယ်။ ဒါကြောင့် အတိတ်၊ နိမိတ်၊ စနည်း၊ တဘောာင်၊ ဘဝေါတို့ရဲ့ဋီကာ သို့မဟုတ် ဒီပနီလို့ ဆိုလိုက်ချင်တာပဲ။ တစ်နည်းခေါ်ရရင် အယူတော် မင်္ဂလာကျမ်းအဖွင့်လို့ ခေါ်ချင်ပါတယ်။”

ကျွန်ုပ်။ ။ “ခင်ဗျား ကင်ပွန်းတပ်ချင်သလိုသာ တပ်ပါ။ ကျုပ်အနေနဲ့က ကျုပ်လိုက်စားခဲ့လို့ ဉာဏ်နဲ့တွေ့တဲ့ အယူတော်မင်္ဂလာနည်းရဲ့ သဘောသဘာဝတွေ ကျုပ်သဘောပေါက်သလို ထုတ်ဖော်ဖွင့်ပြနေတာပါ။ ရှေ့ဆက်ကြပါဦးစို့။”

အတိတ် (အတိတ်နှင့် ဆိုင်ရာရှင်းလင်းချက်များ) မင်္ဂလာသရဘူကျမ်း၊ ဗလီဂြဟာတိတ္ထုံ ကျမ်းများအရ အတိတ်ဆိုသည်မှာ သုံးပါးကာလ၊ အတီတကို၊ မျှတဆင်ခြင်း၊ ပမာတင်၍၊ ယူငင်ခြင်းတည်းလို့ ဥဒ္ဒေသအားဖြင့် (အကျဉ်းချုပ်ပြီး ဖော်ပြထားတယ်။ ဒီစာကြောင်းရဲ့ အဓိပ္ပါယ်ကို အကျယ်ချဲ့ပြီး သိမှ (အတိတ်)ရဲ့ အဓိပ္ပါယ်ကို နားလည်သဘောပေါက်မှာ။

ဒီတော့မှလည်း (အတိတ်) ကိုကောက်ယူတတ်မှာ ကောက်ယူရရှိတဲ့ (အတိတ်) ကိုလည်း အဖြေရအောင် ရှာနိုင်မှာဖြစ်ပါတယ်။ ဘာဆိုလိုမှန်း မသိဘဲနဲ့ ဒီစာတစ်ကြောင်းကိုသာ အလွတ်ကျက်မှတ် ထားရင်တော့ အချီးနှီးပဲလို့ ဆိုရမှာပါပဲ။ သိရမှာက အတိတ်ဆိုတာဘာလဲ၊ ဘယ်လို တွေ့ရသလဲ၊ ဘယ်လိုရအောင် ရှာရသလဲဆိုတဲ့ အချက်တွေပဲ။ ဒီလိုမသိရင် အတိတ်တွေ့လည်း အတိတ်မှန်း မသိဖြစ်နေတော့ ဘာများအကျိုး အာနိသင်ရမှာလဲ။

(အတိတ်) ဆိုတာ (နိမိတ်) ပါပဲ။ အဖြေရှာယူပုံမှာ ကွာခြားလို့သာ အဲဒီ (နိမိတ်) မျိုးကို (အတိတ်) လို့ခေါ်ဆိုကြတာပါလို့ ကျုပ်ပြောခဲ့ပြီးပြီပဲ။ အဲဒီ (အတိတ်လို့ ခေါ်တဲ့နိမိတ်) က ဘယ်လို တွေ့ရတာလဲ၊ ဒါကြောင့် သွားသတိ၊ လာသတိ၊ နေသတိ၊ သတိဟာ အမြဲဦးစီးထားရတယ်။ အမှတ်တမဲ့နေခြင်းကို ရှောင်ရှားနိုင်ဖို့ ကြိုးစားရမယ်၊ ဥပမာနဲ့ပြောမှ ပိုနားလည်မယ်။ မျက်ခုံးလှုပ်အတိတ်။ အခု ခင်ဗျားထိုင်နေတယ်။ ခင်ဗျားဘယ်ဘက်မျက်ခုံး တစပ်စပ် လှုပ်နေတာကို သတိပြုမိမှာပဲ၊ သာမန်လူတွေကတော့ သွေးသားလှုပ်တယ် လို့ပဲသိကြတယ်။ သွေးသားလှုပ်တာ မဟုတ်ဘူးလား၊ ဟုတ်ပါတယ်၊ ဒါပေမယ့် (အတိတ်-နိမိတ်) ကိုယုံကြည်တဲ့၊ လက်ခံတဲ့ လူကတော့ သွေးသားလှုပ်တယ်ဆိုတဲ့ အသိကနေပြီး နိမိတ်ပြတယ်လို့ နိမိတ်အဖြစ် ယူလိုက်တော့တာပဲ။ ဒီတင် ရပ်မထားသေးဘူး၊

သူက ဗဟုသုတ ရှိတဲ့သူဖြစ်လေတော့ ယောက်ျားဘယ်ဘက်မျက်ခုံး လှုပ်ရင်ကောင်းတယ်၊ လာဘ်ရမယ်လို့ အဲဒီလိုတွေ့ကြုံဖူးတဲ့ လူတွေကပြောကြတာကို သူသိတယ်၊ သူကိုယ်တိုင်လည်း ဒီအတွေ့အကြုံမျိုး ရှိခဲ့လေတော့ ဘယ်ဘက်အပေါ် မျက်ခုံးလှုပ်တဲ့ အမြင်နိမိတ်ကို ငါဒီနေ့လာဘ်ရ ဦးမှာပါကလားလို့ အဖြေထုတ်လိုက်တယ်။

အဖြေထုတ်ယူပုံက အတိတ်က အတွေ့အကြုံအရ ယခုပစ္စုပ္ပန် နိမိတ်ဖြစ်ရပ်ပေါ်မှာ ငါဒီနေ့လာဘ်ရမယ်လို့ အနာဂါတ်ကို ဟောလိုက်တာ မဟုတ်လား၊ စာက သုံးပါးကာလ အတီတကို၊ မျှတဆင်ခြင်၊ ပမာတင်၍ ယူငင်ခြင်းသည် အတိတ် လို့ဆိုတာနဲ့ လာမကိုက်ဘူးလား။ ပထမတော့ နိမိတ်လို့ ဆိုရတာပဲ၊ အဖြေဟောကိန်းက အတိတ်ဖြစ်ရပ် (သမိုင်း) ကို အထောက်အကူယူပြီး ပစ္စုပ္ပန်ဖြစ်ရပ်ပေါ်မှာ အနာဂါတ်ကို ဟောခြင်းပြုသည့်အတွက် အဲဒီလို ဟောဆိုခြင်း အပြုခံရတဲ့ နိမိတ်မျိုးကို အတိတ် လို့ခေါ်တာပါ။

လှော်။ ။“ရှင်းလိုက်တာဆရာရေ။ အခုလိုထောက်ပြမှပဲ လွယ်လွယ်နဲ့ သိတော့တယ်။ ဒီလိုတော့လည်း အတိတ်ကို အတိတ်မှန်းသိဖို့၊ ကောက်ဖို့၊ အဖြေထုတ်ဖို့ သိပ်မခဲယဉ်း သလိုပါပဲကလားဆရာ။”

ကျီးသာသောအတိတ်။

ကျွန်ုပ်။ ။“ခင်ဗျားပိုပြီး သဘောပေါက်ရန် ဥပမာဆောင်ပါဦးမယ်။ ခင်ဗျားအိမ်မှာ ကျီးသာနေတဲ့ (အတိတ်) လို့ခေါ်တဲ့ (နိမိတ်) ကိုတွေ့တယ်၊ ခင်ဗျားက ကျီးသာတဲ့ဖြစ်ရပ်နဲ့ ပက်သက်ပြီး ရသေ့ရှစ်သောင်း ဆရာပေါင်းက သမိုင်းအတွေ့အကြုံအရ ဘယ်လိုများကျမ်းပြုထားသလဲ သိချင်ပြီး ကျီးသာကျမ်း အဟောကိုကြည့်တယ်။ အိမ်ရှေ့က ကျီးသာရင် အဆွေခင်ပွန်းလာမယ်။ အရှေ့တောင်က သာရင် မီးလောင်မယ်။ တောင်က သာရင် လာဘ်ရမယ်၊ ဆရာသမား လာမယ်၊ အနောက်တောင်က သာရင် သူခိုးကြံစည်မယ်၊ အနောက်က သာရင် ဘေးတွေ့မယ် စသည်စသည်ဖြင့် တွေ့ရင် ခင်ဗျားအိမ်ကျီးသာတဲ့ အတိတ်ကို ခင်ဗျားဟောနိုင်တော့တာပဲ၊ အလုပ်ကိစ္စနဲ့ သွားတဲ့အခါမှာလည်း သွားသင့်၊ မသွားသင့်၊ ကိုယ့်အလုပ်ကိစ္စဟာ အဆင်ပြေမယ်၊ မပြေဘူး ဆိုတာတွေဟာ လွယ်လွယ်ကူကူနဲ့ သိနိုင်တော့တာပဲ။ အလုပ်ကိစ္စရှိလို့ သတိနဲ့ယှဉ်ပြီး သွားလို့ မတော်တရော်တွေ မြင်မယ်၊ ခိုက်ရန်ဖြစ်ပွားနေတာတွေ တွေ့ပြီးမှ သွားရရင် အဆင်မပြေနိုင်ဘူးပေါ့၊ သွားတာ စိတ်မချမ်းမသာဖြစ်ပြီ ပင်ပန်းရုံပဲရှိမှာပဲ။”

သာဓက (၁)။ မိတ်ဆွေတစ်ယောက်က ပြောပြပုံက သူ့ခယ်မတစ်ယောက် ဆေးရုံမှာ အသည်းအသန်ဖြစ်နေတယ်၊ လာပါလို့ တယ်လီဖုန်းရတာနဲ့ ဂျစ်ကားနဲ့သွားတယ်၊ လမ်းမှာခွေးတစ်ကောင် ကားကြိတ်ထားတာ မြင်တော့ သူ့စိတ်ထဲမှာ အသက်မမှီတော့ပါဘူး၊ သေပါပြီလို့ ယူဆလိုက်တယ်၊ ဆေးရုံရောက်တော့ လူနာကသေနေပြီးပြီ။ ယ

သာဓက (၂)။ သမီးအသည်းအသန် ဖြစ်နေတယ်၊ အမြန်လာခဲ့ပါလို့ သံကြိုးစာရတော့ အဖေလုပ်တဲ့လူက အတိတ်နိမိတ်သမားဆိုတော့ ဘေးဘီကို စောင်းငဲ့ကြည့်လိုက်တဲ့အခါ အသည်းအသန်ဖြစ်နေတယ်ဆိုတဲ့ သမီးအရွယ်လောက် အမျိုးသမီးတစ်ယောက် ကောင်းကောင်းမွန်မွန်နဲ့ အိမ်ထဲဝင်လာတယ်။ သူ့မိဘများနဲ့ သူတို့တစ်အိမ်သားလုံး ကျန်းကျန်းမာမာရှိတယ်လို့ ပြောတယ်။ ဒီတော့ အဖေလုပ်တဲ့လူက သူ့သမီး အသည်းအသန် မကျန်းမမာဖြစ်တယ် ဆိုတာတော့မဟုတ်ဘူး၊ သံကြိုးစာလိမ်ပဲ၊ ဒါပေမယ့် သူ့သမီးက သူ့ကိုမလာလာအောင် ခေါ်တာနဲ့တူတယ်လို့ ဆုံးဖြတ်ပြီး စိတ်အေးအေးချမ်းချမ်းနဲ့ လေယာဉ်ပျံစီးပြီး ရန်ကုန်ကို လိုက်လာခဲ့တယ်။ ရန်ကုန်အိမ်ရောက်တော့ သမီးက ရွှင်ရွှင်ပြုံးပြုံးနဲ့ ထွက်ကြိုပြီး အဖေတို့များ သံကြိုးလိမ်ရိုက်မှ လာတော့တယ်လို့ ပြောတယ်။ အဖေလုပ်သူ အတိတ်နိမိတ်သမားကြီးက ငါသိပါတယ်ဟာ၊ နင်ဘာမှမဖြစ်ဘူးဆိုတာ လို့ပြန်ပြောလိုက်တယ်။ ဒီတော့ဘာမြင်လို့ ဘာသိတာလဲ၊ ဘာကြားလို့ ဘာသိတာလဲ၊ အတိတ် နိမိတ်သမားတို့ရဲ့ အမြင်ပေါ်မှာ သိတဲ့အသိ၊ အကြားပေါ် သိတဲ့အသိတွေဟာ သာမန်လူတွေလို မြင်တဲ့ အပေါ်မှာ သိတဲ့အသိ၊ ကြားတဲ့အပေါ်မှာ သိတဲ့ အသိမျိုးနဲ့ မတူဘူးဆိုတာ မထင်ရှားဘူးလား။

သာဓက (၃)။ ရှေးက ဆေးဆရာကြီးတွေဟာ လူနာရှင်က လာပင့်ရင် ရုတ်တရက် ရှောင်တခင် ထလိုက်လေ့ မရှိကြဘူး၊ လူမမာကို သူကုလို့ ပျောက်မပျောက် (အတိတ်) ခေါ်တဲ့ (နိမိတ်) ကို ကောက်ယူ လိုက်ကြသေးတယ်။ နိမိတ်ကောင်းမှ လိုက်ကြတာများတယ်။ မလွှဲမရှောင်သာလို့ လိုက်ရရင်လည်း သူကတော့ မရဘူးဆိုတာ သိပြီးသားပဲ၊ လူနာအသည်းအသန်ဖြစ်နေတာ၊ မဖြစ်နေတာနဲ့ မဆိုင်ပါဘူး။

သာဓက (၄)။ မိုးလေဝသ သတင်းကြေငြာချက်နဲ့ ပက်သက်တဲ့ သာဓကကို ပြောမယ်။ နေ့စဉ် ရေဒီယို၊ တယ်လီဗေးရှင်း တို့ကနေပြီး မိုးလေဝသ သတင်းပေး ကြေငြာနေတာ ခင်ဗျားသတိပြုမိ လိမ့်မယ်၊ အဲဒီ မိုးလေဝသအကြောင်း ကြေငြာနေတာဟာ (အတိတ်ဟော) တဲ့၊ မနက်ဖြန် ဘာဖြစ်မယ်၊ (၄၈) နာရီအတွင်း မိုးလေဝသ အခြေအနေ ဘယ်လိုရှိမယ် ဆိုတာ အနာဂတ်အတွက် ကြိုဟောနေတယ်၊

အဲဒါကြောင့် အတိတ်ဟောလို့ ခေါ်တယ်။ ဘာဖြစ်လို့ သူကကြိုတင် ဟောနိုင်သလဲ၊ သူ့ရဲ့အထောက်အထားက (အဖြစ်ဆန်း) က ဘယ်မှာလဲ လို့မေးရင် သူနေစဉ် စောင့်ကြည့်နေတဲ့ မိုးလေဝသနဲ့ ဆိုင်ရာ (စက်ကိရိယာ) ပေါ်မှာပြနေတဲ့ လေထု၊ တိမ်ထု ဖြစ်နေပုံဟာ မိုးလေဝသ ဟောကိန်း ထုတ်သူအတွက် အထောက်အထား ဖြစ်ရပ်ဆန်းပဲ (အတိတ်ပဲ)၊ အဲဒီ အတိတ်ခေါ်တဲ့ ဖြစ်ရပ်ဆန်း အထောက်အထားများကို သူတတ်ထားတဲ့ မိုးလေဝသပညာများနဲ့ နှိုင်းယှဉ်ချိန်ဆပြီး ဟောတာပါ။

ဒါဖြင့် အတိတ်ကာလက ဖြစ်ရပ်သမိုင်းက ဘယ်ဟာလဲလို့ ထပ်မေးစရာရှိတယ်။ မိုးလေဝသပညာဟာ မိုးလေဝသ သမိုင်းပါလို့ ဖြေရမယ်။ ဘာဖြစ်လို့လည်းလို့မေး၊ ပညာဆိုတာ အလိုလိုပေါ်လာတာ မဟုတ်ဘူး၊ နှစ်ပေါင်းများစွာက မိုးလေဝသဖြစ်ပုံတွေကို များစွာလေ့လာရတယ်။ သေသေချာချာ စေ့စေ့စပ်စပ် စက်ကိရိယာအကူအညီနဲ့ သေချာသထက် သေချာအောင် စူးစမ်း ရှာဖွေတယ်၊ မိုးလေဝသ သမိုင်းပြုစုထားရတယ်။ အဲဒီအတွေ့အကြုံ လေ့လာချက်တွေ ကနေပြီး (Law) မိုးလေဝသ ဥပဒေများ၊ (STANDAPDIZATION) တစ်ခုတည်းသော စံခေါ်ခေါ်၊ ဟောကိန်းမူပဲ ခေါ်ခေါ် ဟောကိန်းတွေကို ထည့်သွင်းထားတယ်။ အဲဒီဟောကိန်း စံနှစ်ခု ပေါင်းစည်းမှုကို မိုးလေဝပညာလို့ ခေါ်တာ၊ မိုးလေဝသပညာနဲ့ ပက်သက်လို့ (အတိတ်)နဲ့ (အတိတ်ဟောကိန်း)ကို ပြန်လည်ပေါင်းချုပ် ရမယ်ဆိုရင်

၁။ ပစ္စုပ္ပန်အချိန်မှာ စက်ကိရိယာပေါ်မှာ ပြနေတဲ့လေထု၊ တိမ်ထု၊ သိပ်သည်းမှု၊ ထူပါးမှု၊ သူတို့လာရာလမ်း၊ (DIRECTION)တွေဟာ (ဖြစ်ရပ်ဆန်း) တွေပေါ့ဗျာ။

၂။ မိုးလေဝသပညာလို့ ခေါ်တဲ့မိုးလေဝသနဲ့ ဆိုင်ရာနှစ်ပေါင်းများစွာ လေ့လာထားတဲ့ အတိတ်သမိုင်း ကောက်ယူထုတ်နှုတ်ချက် အမှန်တရားများပါပဲ။ အမှတ်စဉ် ၁နဲ့ ၂ ကိုယှဉ်ပြီး နှိုင်းချိန်လိုက်တော့ ယနေ့မိုးလေဝသ ဘယ်လိုဖြစ်မယ်၊ မနက်ဖြန်ဘယ်လို ဖြစ်နိုင်တယ်၊ သန်ဘက်ခါဘယ်လို ဖြစ်နိုင်တယ်ဆိုတဲ့ အနာဂါတ် မိုးလေဝသအခြေအနေကို ကြိုတင်ဟောကိန်း ထုတ်နိုင်တော့တာပဲ မဟုတ်ပါလား။

လှော်။ ။“အမယ်လေး ဆရာရယ်၊ အံ့ဩစရာ ကောင်းလိုက်တာ၊ ဘယ်တုန်းကမှ ဒီလိုမသိခဲ့ဖူးပါဘူး၊ မစဉ်းစားမိခဲ့ပါဘူးဗျာ၊ ဘုရား ဘုရား ကျေးဇူးတင်လိုက်လေ ဆရာရယ်၊ အခုလို သိရတာ ပီတိဖြစ်လွန်းလို့ပါ။”

ကျွန်ုပ်။ ။“ခင်ဗျားအံ့ဩတာတို့၊ ပီတိဖြစ်တာတို့၊ ကျေးဇူးတင်တာတို့က စောလွန်းနေသေးတယ်။ ကျုပ်ဆက်ပြီး ရှင်းပြဦးမယ်”

အဲဒီမိုးလေဝသနဲ့ ပက်သက်ပြီး ဟောကိန်းထုတ်ပြန်ပေးနေတဲ့ ပုဂ္ဂိုလ်ဟာ မိုးလေဝသဘက်မှာ (အတိတ်ဟောဆရာကြီး) အစစ်ပေါ့၊ အခုကာလ ပါရဂူလို့ နာမည် တပ်ထားကြတဲ့ ဆေးပါရဂူ၊ စီးပွားရေးပါရဂူ၊ ပညာရေးပါရဂူ၊ အင်ဂျင်နီယာပါရဂူ စသည့်စသည့် ပါရဂူတွေဟာ သူတို့နဲ့သက်ဆိုင်ရာ သက်ဆိုင်ရာတွေမှာ (အတိတ်ဟောဆရာကြီး) တွေလို့ မြင်လာတယ်၊ ရှေးအခေါ် (အတိတ်ဟော ဆရာ)။ ခေတ်အခေါ် (ပါရဂူ) ပေါ့ဗျာ။

လှော်။ ။“ဟုတ်လိုက်လေဆရာရယ်။ အမြင်ကျယ်လာပြီဆရာ”

အဲဒါတွေနဲ့ အဓိပ္ပါယ်ကို မူရင်းအတိုင်း ဖော်ပြလိုက်မယ်။ အတိတ်-သုံးပါးကာလ အတီတကို၊ မျှတဆင်ခြင်၊ ပမာတင်၍၊ ယူငင်ခြင်းတည်း ဟူသောအတိတ်၊ နိမိတ် အနာဂတ်မှာ၊ ဖြစ်ပျက်ရာကို၊ ပြလာတုံရှောင်း၊ အကြေင်းတစိ၊ တွေ့မြင်ဘိသည်။ နှိုင်းဆဆင်ခြင်၍ သိရခြင်းတည်း ဟူသောနိမိတ်၊ စနည်း-ကာလအကာလ၊ နှစ်ဌာနတွင်၊ မိမိကြိုက်ရာ၊ အခါသမယနှင့်၊ လိုအင်ခပ်သိမ်းကို၊ နှိုင်းချိန်ကျမ်းရစေခြင်း အကျိုးငှာ ဦးစွာပြောဆိုသည်ကို ကြားရသော ဝါစက-မာဂဓ ဘာသာတို့၏ အသံတို့ကို မှတ်နာ၍ ယူခဲ့ခြင်းသည် စနည်း။

တဘောင်-ရှေ့၌ ဖြစ်လတံ့သော ဟိတ်ကိုဆောင်၍ ပေါ်လာသော သီချင်းမျိုးကို တဘောင်။

ဘဝေါ-ဘုရား၊ ပုထိုး၊ တန်ခိုးရောင်ခြည်၊ မျက်ရည်ယိုထွက်၊ ချွေးကော်သက်၍၊ နတ်စက်လောက်မီး၊ ကျောင်းမီးဇရပ်၊ နန်းပြဿဒ်၌၊ ကျလပ်တုံလေ၊ လဝန်းငွေတွင်၊ ကြယ်ငင်ကြယ်ခွပ်၊ ရောစပ်တစ်မျိုး၊ အခိုးတံခွန်၊ လွှတ်တို့ဟန်သည် ဖြစ်ရန်ပျက်ကြောင်း ဘဝေါတည်း။

လှော်။ ။“ဆရာရေ စစခြင်း ဆောက်နဲ့ထွင်း ဆိုသလို အခုစကတည်းကိုက ကျွန်တော်ဖြင့် နားမလည်တော့ဘူး၊ ဘာဆိုလိုမှန်းကို သဘောမပေါက်တော့ပါဘူး”

ကျွန်ုပ်။ ။“ခင်ဗျား သဘောမပေါက်ဘူး၊ နားမလည်ဘူးဆိုတာ ကျုပ်သိပြီးသားပါ။ လိုက်စားပြီးသား အခြေခံ အနည်းအများမရှိရင် ရှင်းရှင်းလင်းလင်း နားမလည်နိုင်ပါဘူး၊ မူရင်းကျမ်း အဓိပ္ပါယ်ကို မပြောမဖြစ်လို့ ပြောရတာ၊ နားမလည်နိုင်ဘူးဆိုတာ သိပြီးသားပဲ။ ကျုပ်ရှင်းပါ့မယ်။ ခင်ဗျား နားလည်သဘောပေါက် သွားမှာပါ၊ စိတ်မပျက်ပါနဲ့ဗျာ”

ရှေးကရေးခဲ့တဲ့ စာဆိုတော့ ရှေးနည်း၊ ရှေးဟန်၊ ရှေးအသုံးအနှုန်းနဲ့ ရေးခဲ့တာပဲ၊ ကျွမ်းကျင်ပြီး ဆရာသမားများထံ ချဉ်းကပ်မှ ရှင်းရှင်းလင်းလင်း သိနိုင်ပါတယ်။ ဖော်ပြခဲ့တဲ့ သာဓကဖြစ်ရပ်တွေကို ထောက်ထားပြီး အယူတော် မင်္ဂလာနည်းများဖြစ်တဲ့ (အတိတ်၊ နိမိတ်၊ စနည်း၊ တဘောင်၊ ဘဝေါ) များထဲမှ တစ်ခုဖြစ်တဲ့ (တဘောင်) ဆိုတဲ့ နည်းနဲ့ စစ်နိုင်မနိုင်ဆိုတဲ့ ပြဿနာကို ဖြေရှင်းပြတာဟာ မှန်ကန်တဲ့ အကြောင်းလက်တွေ့ဖြစ်ပါတယ်။ ဒီဖြစ်ရပ်တွေဟာ နှစ်ပေါင်း၂ဝဝ ကျော်လောက်ပဲ ရှိဦးမယ်။

ဒါကြောင့် ကျုပ်အနေနဲ့ အယူတော် မင်္ဂလာနည်းများကို လေ့လာ လိုက်စားခဲ့တယ်။ ပညာတစ်ရပ်အနေနဲ့ သဘောထားခဲ့တယ်။ အများကတော့ တိုက်ဆိုင်လို့ မှန်တာပါလို့ ယူဆကြတယ်။ တိုက်ဆိုင်မှုကြောင့် မှန်တယ်ပဲထားဦး၊ ဘာဖြစ်လို့ ခဏခဏမှန်အောင် တိုက်ဆိုင်ရသလဲ ဆိုတာစူးစမ်း ရှာဖွေသင့်တယ် မဟုတ်လားဗျာ။ သုတေသန ပြုသင့်တယ် မဟုတ်လားဗျာ၊ အခုလောက်ပြောရင် ကျုပ်သဘောထား အယူအဆကို ခင်ဗျားရိပ်စား မိလောက်ပြီ။ ရှေးက ဆရာကြီးတွေဟာ လူမှုရေးကိစ္စမှာ သဘာဝနဲ့ သက်ဆိုင်တဲ့ အပိုင်းတွေမှာ ဖြစ်ခဲ့တဲ့ဖြစ်ရပ်နဲ့ အနာဂါတ်မှာ ဖြစ်ပေါ်တဲ့ ဖြစ်ရပ်အဝဝကို သမိုင်းနဲ့ ဆင်ခြင်သုံးသပ် လေ့လာကြပြီး အဘက်ဘက်မှာ (အတိတ်ဟော) ဟောနိုင်အောင် လွယ်ကူတဲ့ ပညာရပ်ဖြစ်အောင် ပြုစုခဲ့ကြတယ်။

အသားလှုပ်ကျမ်း၊ အိမ်မြှောင်စုပ်ထိုးကျမ်း၊ ကျီး-ငှက်-သိမ်း-စွန်-လင်းတနားကျမ်း၊ လက္ခဏာကျမ်း၊ ဆေးကျမ်း၊ ဗေဒင်ကျမ်း၊ နက္ခတ်ကျမ်း၊ ပယောဂကျမ်း၊ အတိတ်နိမိတ်ကျမ်း စုံနေတာပဲ၊ ဒီပုဂ္ဂိုလ်ကြီးတွေကို ဘယ်လောက်ကျေးဇူးတင်ဖို့ ကောင်းသလဲ။ ကျုပ်တို့လက်ထက်မှာ အခုမှ သုတေသနလုပ်ဖို့ ကြိုးစားနေတုန်းပဲ ရှိသေးတယ်။

လှော်။ ။“အဲဒီကျမ်းတွေဟာ မှန်သလားဆရာ။”

ကျွန်ုပ်။ ။“ဟော-ဖောက်လာပြီ၊ နှစ်ပေါင်းများစွာက သမိုင်းအတွေ့အကြုံအရ အမှန်တွေပါလို့ ပြောခဲ့ပြီကော၊ အခုလက်တွေ့မှာ အချို့မမှန်တာ တွေ့တာနဲ့ အားလုံးမမှန်ဘူးလို့ မပြောထိုက်ဘူး၊ မိုးလေဝသဌာနက ရန်ကုန်မြို့နဲ့ အနီးတစ်ဝိုက်မှာ မိုးရွာမယ်လို့ ဆိုပေမယ့် တစ်ခါတစ်ရံ မရွာတာ တွေ့ကြရတာပဲ မဟုတ်လား။ မမျှော်လင့်တဲ့ အကြောင်းက ရုတ်တရက်ရှောင်တခင် ပေါ်ချင်ပေါ်လာ နိုင်တာသေးတာကိုးဗျ၊ အခုခေတ်မှာ (ပါရဂူ)တွေ ပြောတဲ့ ယူဆချက်တွေဟာ ရာခိုင်နှုန်းပြည့်မှန် ရမယ်လို့ ပြောနိုင်တာမှ မဟုတ်တာ၊ ပညာရှိတဲ့ လူများက သာမန်လူများ မပြောနိုင်တာ သူတို့ပြောနိုင်တယ်။ သူတို့ဟောပြော ဆုံးဖြတ်ချက်က အများအားဖြင့် ယေဘုယျမှန်ကြတယ်လို့ ဆိုရပါမယ်။”

အယူတော်မင်္ဂလာ လျှောက်ထုံးကို လေ့လာစစ်ဆေးကြည့်ရင် (ဘဝေါကိုဘဝေါ) အဖြစ်နဲ့ သမိုင်းကို အထောက်အထားပြုပြီး ဟောတာ မတွေ့ရဘူး၊ ပြည့်စုံအောင် မတိကျလို့ ဖြစ်ပါတယ်။ နိမိတ်၊ စနည်း၊ တဘောင်နဲ့ပဲ ပြဿနာအရပ်ရပ်ကို ဖြေရှင်း လျှောက်ထားခဲ့တာကို တွေ့နိုင်ပါတယ်။ အဲဒီသဘောကို ထင်ရှားအောင် ကျုပ်အတွေ့အကြုံထဲက သာဓကတစ်ခုကို တင်ပြပါမယ်။

ပျားစွဲနိမိတ် (ဘဝေါ)။

၁၉၅၃ ခုနှစ် ကုန်ခါနီးလောက်တုန်းက ကျုပ် အစိုးရအရာထမ်းအဖြစ်နဲ့ ရောက်နေတဲ့ မြို့ကြီးတစ်မြို့က အစိုးရသံတဲမှာ ပျားများ အလျင်အမြန် နေ့ချင်းညချင်း အုံဖွဲ့ပြီး တပ်စွဲထားကြတယ် အရပ်ရှစ်မျက်နှာ ရှိတဲ့အနက် မြောက်ဘက် မျက်နှာမှတစ်ပါး ကျန်မျက်နှာ ခုနစ်မျက်နှာလုံး ခေါင်မိုးရဲ့ တံစက်မြိတ်မှာ အခိုင်အမာ စွဲနေကြတယ်။

သံတဲက နှစ်ထပ်အဆောက်အဦး ဖြစ်ပါတယ်။ အဆောက်အဦးက မြို့လည်လမ်းမကြီးဘေးမှာ ရှိလေတော့ လမ်းသွားလမ်းလာ အားလုံးက ပျားအုံကြီးတွေကို ထင်ထင်ရှားရှား မြင်တွေ့နေရတယ်။ မြို့နေလူထုနဲ့ အရာရှိပိုင်းက ဒီပျားစွဲများ အကြောင်းကို မိမိတို့ထင်ရာ မြင်ရာ ပြောနေကြတယ်။ ကောလဟာ အဖြစ်နဲ့ သတင်းအမျိုးမျိုးတွေ ပေါ်ထွက်နေတော့တာပဲ။

အဆောက်အဦးကို ထိန်းသိမ်းရတဲ့ တာဝန်က ကျုပ်မှာရှိနေလေတော့ ကျုပ်က မီးသတ်အရာရှိနဲ့ တိုင်ပင်ပြီး ပျားအုံတွေကို ရေနဲ့တရစပ်ပက်ပြီး ဖျက်ဆီးလိုက်ရတယ်။ ပျားတွေကလည်း တော်တော် သည်းသည်းမဲမဲ ဖြစ်တယ်။ နှစ်ရက် သုံးရက်လောက် ဆက်ပြီးပက်မှ ကိုယ်ရွှေပျားတွေက လက်လျော့ပြီး ဝေးရာကို ထွက်ပြေး ကြတော့တယ်။

အစိုးရ သံတဲဆိုတာ အရာရှိ အငယ်စားတွေတောင် တည်းခိုနိုင်တဲ့ အခွင့်အရေး မရှိပါဘူး၊ အနည်းဆုံး ခရိုင်အဆင့်အတန်း ရှိရပါမယ်။ အင်မတန် ထင်ရှားတဲ့ ပျားစွဲမှုဖြစ်တဲ့အပြင် နှစ်ထပ် တံစက်မြိတ်တွေမှာ စွဲလေတော့ တစ်ဦးတစ်ယောက် အတွက်ထက် အများနဲ့သက်ဆိုင်တဲ့ သဘောကရှိနေတယ်။ ဒါကြောင့် ဒီနိမိတ်ကို ဘဝေါလို့ပဲ အမည်တပ်ရမယ်။

မူသေအဟောအနေနဲ့ သမိုင်း အထောက်အထား ဖြစ်တဲ့ပျားစွဲ အတိတ်ဟောကျမ်းများက ဘယ်သို့ဆိုပါသလဲ။

၁။ ပျားသည် အိမ်မိုး၊ ခေါင်ထုပ်၊ လှေကား၊ အမြင့်နံရံတွေမှာ စွဲသော် မကောင်း။

၂။ အိပ်ယာအောက်၊ သင်ဖြူးအောက်၊ ထမင်းအိုးမှာ စွဲသော် ကောင်း၏။

၃။ အိမ်ရှေ့က စွဲသော် သေကြေအံ့။

၄။ အနောက်တောင်က စွဲသော် အခိုးခံရအံ့။

၅။ အရှေ့တောင်က စွဲသော် မီးလောင်အံ့။

၆။ အဝတ်တွင် စွဲသော် ချမ်းသာအံ့။

၇။ ရေအိုး၊ ဆန်အိုးထဲတွင် စွဲသော် သူဌေးဖြစ်အံ့။

၈။ အိမ်တွင်းများဝင်၍ ရေဖြင့်ပက်သော် ဘေးကင်းအံ့။

ခင်ဗျားစဉ်စား ကြည့်စမ်းပါ၊ (မူသေဟောနည်း) လို့သတ်မှတ်ထားတဲ့ ပျားစွဲသမိုင်း အတိတ်ကျမ်းကို လေ့လာရင် အခိုးခံရမယ်၊ သေကြေမယ် လို့ဆိုတယ်။ မကောင်းဘူးဆိုတာကို သိမယ်။ ဘာဖြစ်လို့ သေကြေရမှာလဲ၊ ဘယ်တော့လဲလို့ ထပ်မေးတော့ မသိတော့ဘူး၊ မဖြေနိုင်တော့ဘူး၊ ဒီတော့ အဖြေဟာ မပြည့်စုံတဲ့ သဘောရှိတယ် မဟုတ်လား၊ အားမထားလောက်သေးဘူး ဆိုတာထင်ရှားတယ်။

လှော်။ ။“ဆရာထောက်ပြလိုက်တော့ မပြည့်စုံဘူးဆိုတာ မြင်လာပြီ”

ကျွန်ုပ်။ ။“အဲဒီတော့ ဒီပျားစွဲနိမိတ်ကို ပြဿနာ အမေးပုစ္ဆာထားပြီး နိမိတ်၊ စနည်း၊ တဘောင် ရှာရ ပြန်တာပေါ့ဗျာ”

ည ၇ နာရီလောက်မှာ ဒီပြဿနာကို စိတ်ထဲက ထားပြီး အိမ်က လမ်းလျှောက်ထွက်လာခဲ့တယ်။ ပထမနိမိတ်။ ။ မျက်နှာချင်းဆိုင်က တရုတ်တစ်ယောက်ဟာ (ပေါက်စေ၊ ပေါက်စေ) နဲ့ပေါက်စီ လည်ရောင်းနေတယ်။ သူ့လက်ထဲမှာတော့ ပေါက်စီထည့်တဲ့ ပေါင်းအိုး (သစ်သားအိုး) ကိုကိုင်ထားတယ်။ သူက ဒီသစ်သားပေါင်းအိုးကို ရိုးရိုးမကိုင်ဘဲ ဂုံးဂင်း ဂျောက်ဂျက်ခေါက်သလို ခေါက်ခေါက်ပြီး ဟိုဘက်စောင်းလိုက် ဒီဘက်စောင်းလိုက် လုပ်ရင်းက ပါးစပ်ကလည်း ပလုံပလုံနဲ့ အော်ဆိုနေသေးတယ်။ နယ်ခြား တောမြို့ကြီး ဆိုပေမယ့် လူခြေတိတ်စ ပြုနေပြီ။ ဒီတရုတ်ဟာ လမ်းမကြီးအတိုင်း အော်လာပြီး မှောင်နေတဲ့ လမ်းကြို လမ်းကြားထဲကို ဝင်သွားတာကို မြင်လိုက်တော့ အင်းတော်ပါသေးရဲ့လို့ အောက်မေ့ပြီး တစ်ယောက်တည်း ပြုံးမိတယ်။

ဒုတိယနိမိတ်။ ။ ဘုန်းတော်ကြီးနှစ်ပါးဟာ အချိန်မတော်မှာ သုတ်သုတ်သုတ်သုတ်နဲ့ သွားတာ မြင်တွေ့ရပြန်တယ်။

နောက် စနည်းနိမိတ်။ သုံးခုကို တွေ့ရသော်လည်း စနည်းအခန်း မဟုတ်သေး၍ မထုတ်ဖော်လိုသေးပါ။ နိမိတ်စစ်စစ်အခန်းကို မရောက်သေး၍ မဖော်ပြသင့်သော်လည်း (မူသေဟော အတိတ်ဘဝေါ) တို့ကို နိမိတ်စနည်းဖြင့် ထပ်မံဖြေရှင်းမှ ပြည့်စုံကြောင်း သာဓက ပြလို၍သာ ဖြစ်သည်။

ပေါက်စီရောင်းသော တရုတ်နိမိတ်အဟော။ မပီ၍ ပေါက်စေပေါက်စေဟု အော်ရာ၌ ကျွန်ုပ်၏ ပြဿနာ ပျားစွဲနိမိတ်အရ မည်သို့သော ဖြစ်ရပ်အာကာရများ ပေါ်ပေါက်ရန်ရှိ သနည်းဟူသော အမေးကို သူကပေါက်စေ တစ်နည်း (ပေါ်ပေါက်မည့်ဖြစ်ရပ်) ဟုအော်နေခြင်း ဖြစ်သည်လို့ ကျွန်ုပ်က ထိုအမြင်ပေါ်မှာ သိပါတယ်။ ပေါက်စေဆိုတာ အိမ်ထောင်ပျက်ဇာတ် ဖြစ်တယ်။ အခန်း၃ ပညာခန်းမှာ ပေါ်လာလိမ့်မယ်။ ပေါက်စေပေါက်စေ အော်နေတာဟာ အိမ်ထောင်ပျက်စေလို့ ကြိမ်းနေတဲ့ သဘောဖြစ်တယ်။ ကိုင်ထားတဲ့ ပေါင်းအိုးကို ဂျောက်ဂျက်ခေါက်သလို ခေါက်လိုက်၊ ဟိုစောင်းဒီစောင်း လုပ်ပြတာက ပေါင်းအိုးဆိုတဲ့ သူ့နောက်လိုက် သူ့အပေါင်းအသင်း၊ သူ့သြဇာခံတွေကို သူချယ်လှယ်ပြီး အဖျက်သဘော ဖန်တီးမယ်လို့ပြနေတယ်။ ခေါက်တဲ့သူက တရုတ်၊ ဒါပေမယ့် စွပ်ကျယ် အဖြူဝတ်ထားတဲ့အတွက် အနီမဟုတ်ဘူး၊ အဖြူ တရုတ်ဖြူ၊ ဘယ်တော့ဖြစ်မလဲ၊ ပေါင်းအိုးဟာ တနင်္ဂနွေ (၁) တစ်လအတွင်း သို့မဟုတ် တစ်လထက် နောက်မကျဘဲ ဖြစ်မယ်။ ဘယ်လောက် ကြာမလဲ။ ပေါင်း(၅)၊ အိုး(၁)၊ ပေါင်း ၆လ ကြာမယ်၊ လမ်းကြိုလမ်းကြား မှောင်ထဲဝင်ပြီး ပျောက်သွားတယ်၊ အော်သံလည်း တိတ်သွားတယ် ဆိုတဲ့အဓိပ္ပါယ်က ဒီရန်ဟာ ပျောက်ကွယ်သွားမယ်ပေါ့ဗျာ။

ပြန်ပြီးချုပ်ရရင် ဒီပျားစွဲနိမိတ်ဟာ (ဘဝေါ) ဖြစ်တဲ့အတိုင်း တစ်လထက် နောက်မကျဘဲ တရုတ်ဖြူဟာ သူ့အပေါင်းအသင်း၊ သူ့ဩဇာခံများနဲ့ စော်ကားမော်ကား အနှောင့်အယှက် ပြုလိမ့်မယ်။ ၆ လထက်ပိုပြီး မကြာမီ ဒီရန်ကို အေးငြိမ်းနိုင်လိမ့်မယ်လို့ ဟောရပေမယ်။

လှော်။ ။“အမယ်လေး။ ပြည့်စုံလိုက်တာ ဆရာရေ၊ ပျားစွဲနိမိတ်ကလည်း ပေါ့ပေါ့သေးသေး မဟုတ်ပါ့လား၊ တစ်ကယ်ဖြစ်ရပ်ကကော ဆရာ”

ကျွန်ုပ်။ ။ ဟုတ်တယ်လေ။ တစ်လအကြာမှာ ကျုပ်တို့ ခရိုင်မှာ တရုတ်ဖြူ အနှောင့်အယှက် ဖြစ်လာတယ်။ ကျုပ်တို့ဘက်က တော့်တော့်ကို လုံခြုံရေး ပုဂ္ဂိုလ်တွေရဲ့ မပေါ့မလျော့တဲ့ သတိကြောင့် နှစ်လလောက်ပဲ ကြာလိုက်တယ်။ တစ်ခြား တစ်နေရာမှာတော့ ပြင်းပြင်းထန်ထန် နှိမ်နှင်းရတယ်။ ခြောက်လလောက်ကြာတယ်လို့ သိရတယ်။

လှော်။ ။“ဒုတိယနိမိတ် ဘုန်းကြီးနှစ်ပါးအကြောင်း ဆက်ပါဦးဆရာ”

ကျွန်ုပ်။ ။“ဒါက လွယ်ပါတယ်။ ဘုန်းကြီးဆိုတာ ညမှာ အပြင်ထွက်လေ့မရှိဘူး၊ အကြောင်းထူးရှိမှ ထွက်ကြတယ်။ နိမိတ်ကောက်စဉ်မှာ ဘုန်းကြီးတွေကို တွေ့ရတော့ နေ့နေ့ညည အလုပ်များတော့မယ်။ လူတွေလို ဖြစ်ရတော့မယ်။ လူတွေလို ဖြစ်လာတယ်ဆိုတာလည်း လူမှုရေး၊ စီးပွားရေး၊ နိုင်ငံရေးတွေမှာ ပါလာတော့မယ်လို့ ကောက်ယူရပါမယ်။ ဘုန်းကြီးများ နိုင်ငံရေးမှာ ပါလာတာ ခင်ဗျားအသိပဲ”

လှော်။ ။“ဆရာက တော်တော်ဉာဏ်ကြီးပါတယ်၊ သဘာဝကျကျ တွေးခေါ်နိုင်တာ အံ့ဩစရာပါပဲ။”

ကျွန်ုပ်။ ။“(ဘဝေါ) အကြောင်းအခုလောက် ပြောရင် တော်လောက်ပါပြီ။ ခင်ဗျားဟာ အတိတ်နဲ့ ဘဝေါအကြောင်း အသင့်အတင့်တော့ နားလည်ပြီလို့ ယူဆပါတယ်။ မူလတန်း (အခြေခံ) အထိ အတိတ်၊ နိမိတ်တွေကို ပြောပြပြီးပြီ၊ ဒါပေမယ့် သူငယ်တန်းလား၊ တစ်တန်းလား၊ နှစ်တန်းလား၊ သုံးတန်းလား၊ လေးတန်းလား၊ အခြေခံ မူလတန်းဖြစ်တဲ့ အတိတ်ဘဝေါကို သင့်လျော်သလို သိပြီးဖြစ်ပြီလား ဆိုတာကတော့ ခင်ဗျားသင်အံ လေ့ကျက်မှုက အဆုံးအဖြတ်ပေးပါလိမ့်မယ်။ ကျုပ်ကတော့ ခင်ဗျားကို အတိတ်၊ နိမိတ်၊ စနည်း၊ တဘောင်၊ ဘဝေါပညာ အခြေခံ အလယ်တန်း၊ အထက်တန်းကို ဆွဲခေါ် သွားပါတော့မယ်။ အယူတော် မင်္ဂလာစခန်းဖြစ်တဲ့ နိမိတ်၊ စနည်း၊ တဘောင် သင်တန်းပေးပါတော့မယ်၊ ကြိုးစားပြီးဇွဲ၊ ဝီရိယနဲ့ လိုက်နာမှတ်သား ထားပေတော့” ဟုပြော၍ နိဂုံးချုပ် ပြန်လေတော့သတည်း။", 
 "imagelink":"https://i.pinimg.com/736x/4b/6e/1b/4b6e1b9af33f7453dbe8c4050d62e7dd.jpg",
"openlink":"",
"notetext":"",
"videolink":""
},
{
"title":"ဆရာမင်းသိင်္ခ၏ နာမည်ပေးနည်း",
"subtitle":"ငွေကုန်ခံရန် မလိုတော့",
"sirname":"fbမှ မြစကြာ",
"book":"ဆရာမင်းသိင်္ခသည် ရှေးဆရာတို့ နည်းနာကို မှီးကာ အကျိုးပေးမြန် အမည်ပေးစနစ်ကို ပြဆိုခဲ့ဖူးသည်။ မန်လည်ဆရာတော်ဘုရားကြီး၏ မာဃဒေဝလင်္ကာတွင် အမည်ကိုဆန်နေရပ်ပြန်ဟု ဝေဒန္တဝူကဝိလူတို့ မှတ်ပိုင်းခြားဟု အဆန်ကိုသာ မှည့်သင့်ကြောင်း ပြဆိုခဲ့သည်။ အပြန်နာမည်မျိုးမှာ ဗျူပ္ပတ်အင်္ဂါ မညီညွတ်က ဒုက္ခများတတ်ကြောင်း။ အမြဲရုန်းကန်နေရကြောင်း။ ဒေါသ၈ပါးနှင့် ဆန့်ကျင်သော နာမည်မျိုးမှာ ပိုရုန်းကန် ရပ်တည်ကြရကြောင်း ပညာရှင်တို့ မိန့်ဆိုထားပါသည်။ ဆရာမင်းသိင်္ခသည် အများနားလည်လွယ်ရန် ပြဆိုရာတွင် အခြေခံလက်ကိုင် စည်းမျဥ်းအဖြစ် မိမိမွေးနံမှ ပဥ္စပွတ်၊ ဆပွတ်တို့ဖြင့် ပုံစံပြတွက်ထားသော အမည်များကိုအောက်ပါအတိုင်း ပြဆိုထားပါသည်။ 

ဥပမာ။ ။ တနင်္ဂနွေသားသမီး ဖွဲ့စည်းမှု။
ကြာသပတေး + သောကြာ + တနင်္လာ
မိုး + ဟိန်း + ကျော်။ (မိုးဟိန်းကျော်)

တနင်္လာသားသမီး ဖွဲ့စည်းမှု။
သောကြာ + စနေ + အင်္ဂါ
သက် + ထား + ဆွေ။ (သက်ထားဆွေ)

အင်္ဂါသားသမီး ဖွဲ့စည်းမှု။

စနေ + တနင်္ဂနွေ + ဗုဒ္ဓဟူး
နေ + ဦး + လင်း။ (နေဦးလင်း)

ဗုဒ္ဓဟူးသားသမီး ဖွဲ့စည်းမှု။

တနင်္ဂနွေ + တနင်္လာ + ကြာသပတေး
အေး + ချမ်း + မေ။ (အေးချမ်းမေ)

ကြာသပတေးသားသမီး ဖွဲ့စည်းမှု။
တနင်္လာ + အင်္ဂါ + သောကြာ
ခန့် + စည် + သူ။ (ခန့်စည်သူ)

သောကြာသားသမီး ဖွဲ့စည်းမှု။
အင်္ဂါ + ဗုဒ္ဓဟူး + စနေ
ဇင် + ဝေ + နွယ်။ (ဇင်ဝေနွယ်)

စနေသားသမီး ဖွဲ့စည်းမှု။
ဗုဒ္ဓဟူး + ကြာသပတေး + တနင်္ဂနွေ
ရည် + မွန် + အောင်။ (ရည်မွန်အောင်)

နမူနာ ပြဆိုခြင်းသာဖြစ်သည်။ မိမိတို့ နှစ်သက်ရာ တွဲစပ်ပေးနိုင်သည်။ တွဲစပ်ပုံက ဖော်ပြထားသော သတ်မှတ်ချက်အတိုင်း ဖြစ်သည်။ (ကျား)ဖြစ်စေ (မ)ဖြစ်စေ ထိုဖွဲ့စည်းမှု အတိုင်းဖြစ်သည်။

ဥပမာ။ ။ တနင်္ဂနွေသားသမီးအတွက် ဖွဲ့စည်းမှုမှာ ကြာသပတေး + သောကြာ + တနင်္လာ (ပဖဘဗမ) + (သဟ) + (ကခဂင) ထိုအတိုင်း နှစ်သက်ရာတွဲ နိုင်သည်။ အကယ်၍ နာမည် ၂လုံးသာ ပေးလိုပါက တနင်္ဂနွေအတွက် ကြာသပတေး + တနင်္လာ (ထိပ်နှင့်ပိတ်) ကိုယူပါ။ နာမည် ၃လုံးနှင့် အထက်ပေးလိုက (တနင်္ဂနွေ ဥပမာ) စစချင်း ထိပ်ကို ကြာသပတေးဖြစ်သော (ပဖဘဗမ) ဖြစ်စေ။ အလယ်မှာ သောကြာဖြစ်သော (သဟ) ပါစေ။ အဆုံးမှာ တနင်္လာဖြစ်သော (ကခဂင) နှင့်ဆုံးစေ။ အလယ်မှာ အခြားနံသင့် မည်မျှထည့်ထည့်ပါ။ ထိုနည်းမှာ နာမည်ပေးနည်း စနစ်များအနက်မှ အကျိုးပေးမြန် အမည်ပေးစနစ် ဖြစ်သည်။ မခက်ပါ။ သင့်ရင်သွေးအတွက် မှန်ကန်သော နာမည်ကို သင်ကိုယ်တိုင် ရွေးချယ်ပေးနိုင်ပြီ။ ဆရာတွေထံ ငွေကုန်ခံ သွားမေးနေရန် မလိုတော့။ Keyကိုသာ လက်ကိုင်ထားပါ။",
"imagelink":"https://i.pinimg.com/736x/6f/f1/ea/6ff1ea86abd53033f3aef39ab5863ccb.jpg",
"openlink":"",
"notetext":"",
"videolink":""}
]