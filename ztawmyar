[
#၅၅၀ ဇာတ်။ ၅၄၇ သာရှိပါသည်။ ၅၁ ပုဒ်သာ။



{
"title":"အမှာစာ",
"subtitle":"၅၄၇ အတွင်းမှ ၅၁ ပုဒ်",
"sirname":"မြတ်မင်းလှိုင်",
"book":"ငါးရာ့ငါးဆယ် ဇာတ်တော်များသည် ဂေါတမမြတ်စွာဘုရား ကိုယ်တော်တိုင် ဟောကြားခဲ့သော ဇာတ်တော်များ ဖြစ်ပါသည်။ ဟောကြားတော်မူခဲ့သော ဇာတ်တော် ပေါင်း ၅၄ရ ဇာတ်သာ ရှိပါသည်။ သို့သော်လည်း ဂဏန်း အပြတ်အခေါ် လွယ်အောင် ၅၅ဝ ဟု ခေါ်တွင်ခြင်းဖြစ်ပါသည်။

ထိုဇာတ်တော်ပေါင်း ၅၄ရ ဇာတ်တွင် အများသိနေကြသည့် တေမိယ၊ မဟာဇနက၊ သုဝဏ္ဏသာမ၊ နေမိ၊ မဟောသဓ၊ ဘူရိဒတ်၊ စန္ဒကူမာရ၊ နာရဒ၊ ဝိဓူရ၊ ဝေဿန္တရာ ဟူသော ဇာတ်တော်ကြီး ဆယ်ဘွဲ့သည်လည်း အပါအဝင် ဖြစ်ပေသည်။

မြတ်စွာဘုရားသခင်သည် ဇာတ်တော်များကို ဟောကြားရာ၌ ပါဠိဘာသာဖြင့် ဂါထာပေါင်းများစွာ တန်ဆာဆင်၍ ဟောကြားတော် မူခဲ့ပါသည်။ သာသနာတော် ၉၃ဝ ပြည့်နှစ်ခန့်တွင် သီဟိုဠ်ကျွန်း အနုရာဓ မြို့၌ သီတင်းသုံး နေတော်မူသော အရှင် ဗုဒ္ဓဃောသမထေရ်သည် ဇာတ်တော် ပါဠိတော်များကို မဂဓပါဠိဘာသာဖြင့် စီရင်တော် မူခဲ့ပါသည်။ ထိုပါဠိတော် အဋ္ဌကထာတို့သည် မြန်မာပြည်၊ သထုံမြို့သို့ ၉၃ဝ ပြည့် နှစ်ကျော်တွင် ရောက်ရှိခဲ့ပါသည်။ သာသနာတော် ၁၆၀၀ ကျော်တွင် အနော်ရထာ မင်းသည် သထုံပြည်မှ ဆောင်ယူခဲ့သဖြင့် မြန်မာနိုင်ငံ တစ်ဝန်းလုံး ပျံ့နှံ့ခဲ့ပေသည်။

ထိုအချိန်မှစပြီး ငါးရာ့ငါးဆယ် ဇာတ်တော်များ ပါဠိတော် အဋ္ဌကထာများကို ဆရာတော်ကြီးများ၊ ပညာရှင်များသည် ပါဠိတော် နိဿယများကို အဆင့်ဆင့် စီရင်တော် မူခဲ့ကြပါသည်။ ယနေ့အချိန်အခါတွင် ကျွန်တော်တို့ ဖတ်ရှုနေရသော ဇာတ်တော်များ စကားပြေကို ဘိုးတော်ဘုရားလက်ထက် မင်္ဂလာဘုံကျော် ကျောင်းတော်၌ သီတင်းသုံးနေတော်မူသော ကဝိန္ဒာဘိဝံသ သီရိသဒ္ဓမ္မဓဇ မဟာဓမ္မရာဇာ ဓိရာဇ ဂုရု ကျေးဇူးရှင် ညောင်ကန် ဆရာတော်ကြီးက စီရင်တော် မူခဲ့ခြင်း ဖြစ်ပါသည်။

ငါးရာ့ငါးဆယ် ဇာတ်တော်များအနက်မှ ဇာတ်ကြီးဆယ်ဘွဲ့ဖြစ်သည့် တေမိယ၊ မဟာဇနက၊ နေမိ၊ မဟောသဓ၊ စန္ဒကုမာရ၊ နာရဒ၊ ဝိဒူရ၊ ဝေဿန္တရာ၊ ဇာတ်တော်ရှစ်ခု စကားပြေကို မင်းဘူးမြို့ လေသာတိုက်ဆရာတော် အရှင် ဦးသြဘာသာက စီရင်တော် မူခဲ့ပါသည်။ ဘူရိဒတ်ဇာတ်တော်ကို မင်းဘူးမြို့ အနောက် လေသာတိုက်ကျောင်း ဆရာတော်၏ တပည့် နန္ဒမေဓာမထေရ်က စီရင်ရေးသားတော်မူခဲ့ပြီး၊ သုဝဏ္ဏသာမ ဇာတ်တော်ကို မင်းဘူးမြို့၊ ရန်ကုန်တိုက်၊ ရန်ကုန်ဆရာတော်၏ တပည့်အရှင် ဦးပညာတိက္ခသည် စီရင် ရေးသားတော် မူခဲ့ပါသည်။

ကျွန်တော်လည်း နယူးလိုက်အော့ဖ် မြန်မာသတင်းစာတိုက်၏ အပတ်စဉ်ထုတ် Junior Leader တွင် ဇာတ်တော်ကြီး ဆယ်ဘွဲ့ကို ဆရာတော်ကြီးများ စီရင်ထားသည့် မူရင်းကို အရသာမပျက်အောင် အကျဉ်းချုပ် ရေးခဲ့ပါသည်။ နယူးလိုက်အော့ဖ် မြန်မာ သတင်းစာတိုက်၊ စာတည်းမှူးချုပ်(ငြိမ်း) ဦးစိုးမြင့်က ဇာတ်တော်ကိုးဘွဲ့ကို အင်္ဂလိပ် ဘာသာသို့ ပြန်ဆိုပေးခဲ့ပြီး၊ မဟောသဓ ဇာတ်တော်ကို ပြန်ကြားရေးဝန်ကြီးဌာန အကြံပေး အရာရှိ ဦးကျော်မင်း (မင်းကျော်မင်း)က အင်္ဂလိပ်ဘာသာသို့ ပြန်ဆိုပေးခဲ့ပါသည်။ Junior Leader တွင် ဇာတ်တော်ကြီး ဆယ်ဘွဲ့ စလုံးရေးသားပြီးချိန်တွင် စုပေါင်း၍ စာအုပ် အဖြစ် ၂ဝဝ၁ ခုနှစ်၊ စက်တင်ဘာလတွင် ထုတ်ဝေခဲ့ပြီးဖြစ်ပါသည်။

ဇာတ်တော်ကြီး ဆယ်ဘွဲ့ စုံလင်ပြီးဆုံး သွားချိန်တွင် ဆရာဦးစိုးမြင့်၏ ညွှန်ကြားချက် ဖြင့်ပင် ငါးရာ့ငါးဆယ် ဇာတ်တော်ကို ဆက်လက် ရေးသားခဲ့ပါသည်။ ညောင်ကန် ဆရာတော်၏ မူရင်းစာအုပ်အပြင် အမျိုးသားပညာရေးဝန် ဦးဖိုးကျား၏ ငါးရာ့ငါးဆယ် ကောက်နှုတ်ချက်တို့ကို မှီငြမ်းပြီး လိုရင်း အဓိပ္ပာယ်မပျက် အကျဉ်းချုံး ရေးသားခဲ့ပါသည်။ အတတ်နိုင်ဆုံး လူငယ်လူရွယ်များ နားလည်လွယ်မည့် စကားလုံးများကို ရွေးချယ်ရေးသား ခဲ့ပါသည်။ ယခုစာအုပ်ပါ ဇာတ်တော်များ အားလုံးကိုလည်း နယူးလိုက်အော့ဖ် မြန်မာသတင်း စာတိုက်၊ စာတည်းမှူးချုပ်(ငြိမ်း) ဦးစိုးမြင့်ကပင် အင်္ဂလိပ်စာ စာသင်သားများ၊ အင်္ဂလိပ်စာ လေ့လာသူများအတွက် အထောက်အကူ ဖြစ်အောင် စေတနာထားပြီး အင်္ဂလိပ်ဘာသာသို့ ပြန်ဆိုပေးခဲ့ပါသည်။ ယခုစာအုပ်၌ ငါးရာ့ငါးဆယ် ဇာတ်တော်များ အနက် ဇာတ်တော် (၅၁) ပုဒ်ကို ဖော်ပြထားပါသည်။ ကျန်ရှိသည့်ဇာတ်တော်များကိုလည်း ဆက်လက် ထုတ်ဝေနိုင်ရန်ကြိုးပမ်းထားပါသည်။

ဤစာအုပ်ဖြင့် ရတနာသုံးပါးဦးထိပ်ထားလျက် မွေးသမိခင်၊ ဖခင် ကျေးဇူးရှင်တို့နှင့် တကွ သင်ဆရာ၊ မြင်ဆရာ၊ ကြားဆရာ အပေါင်းတို့အား ရိုသေမြတ်နိုး လက်စုံမိုး၍ ဦးညွှတ်ပါသည်။ ကျေးဇူးတင်ထိုက်သူများ တို့ကိုလည်း ကျေးဇူတင်ရှိပါကြောင်း တင်ပြအပ်ပါသည်။

မြတ်မင်းလှိုင်။",
"imagelink":"https://i.pinimg.com/736x/08/50/f9/0850f906c09eada9b1d159ccc36684b2.jpg",
"videolink":"",
"notetext":"",
"openlink":""
}

]
