[
#knowledgeနှင့်တောင်းပြီးစိတ်ပညာရေးသည်



{
"title":"လက်ဖြင့် သပ်သောနည်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ရှေ့တွင် လက်ဖြင့် ခေါင်းဆုံး နဖူးဆံစမှ ခြေဆုံးအထိ လက်က သူ့ကိုယ်ကို မထိဘဲ သပ်သောနည်းကို အတန်အသင့် ဆိုခဲ့ပြီးပါပြီ။ ထို လက်ဖြင့် သပ်သောနည်းကို သံလိုက်ဓာတ် ကူးသောနည်းဟု ခေါ်ပါသည်။ ရိုးရိုးသံလိုက်ဓာတ် ကူးသောအခါ သံချောင်း တစ်ချောင်းကို သံလိုက်ချောင်းဖြင့် ခေါင်းဆုံး ခြေဆုံး ပွတ်ဆွဲရ သကဲ့သို့ပင် ပြုရသည်။ လက်ကို အပြန် ပွတ်မဆွဲရ။ ခေါင်းမှ ခြေသို့သာ ဆွဲချရသည်။ ခြေမှ ခေါင်းသို့ ပြန်မသပ်ရဟု ဆိုလိုသည်။ ခေါင်းမှသပ်သော လက် ခြေဆုံးသို့ရောက်သော အခါ လက်ကို ခေါင်းမှ ခြေသို့သာ ပြန်သပ်ချပါ။ ဤတွင် အစိတ်အပိုင်း အလိုက် နေရာကွက်၍လည်း သပ်ချပြီး သံလိုက်ဓာတ် ကူးနိုင်သည်။ ဥပမာ ရင်ဘတ်ပိုင်းဆို ရင်ဘတ်၊ မျက်နှာပိုင်းဆို မျက်နှာ၊ ဤကဲ့သို့ ကွက်၍ သပ် ခြင်းကို Focused Magnetism ဟု ခေါ်သည်။

အတွေ့အကြုံအရ ဤကဲ့သို့ သက်ရှိသံလိုက်ဓာတ် ကူးနည်းကို အသုံးမပြုမီ သံလိုက်ဓာတ် ဆက်သွယ်မှု magnetic contact ကို ဦးစွာ လုပ်လျှင် ပိုကောင်းကြောင်း တွေ့ရသည်။ သံလိုက်ဓာတ် ဆက်သွယ်ရာတွင် အစမ်းခံ (လူနာ)ကို ဦးစွာ မျက်စိမှိတ်ခိုင်းပြီး သံလိုက်ဓာတ် ကူးပေးသူ (ညှို့သူ) ကိုသာ အာရုံပြု၍ နေရန် ညွှန်ကြားထားရမည်။ ရောဂါကုသသည့် ကိစ္စ ဖြစ်မူကား ကုသခံသည့် ခန္ဓာကိုယ် အစိတ်အပိုင်း အပေါ်မှာ အာရုံစိုက်ထားရန် အကြံပေး ညွှန်ကြားရမည်။

ထိုအချိန်အထိ စမ်းသပ်ခံ (လူနာ) အပေါ်မှာ ညှို့သူက ရုပ်ပိုင်းအရသာ လွှမ်းမိုး ထိန်းချုပ်နိုင်သေးသည်။ ပြီးမှ လက်ဖြင့် ခေါင်းဆုံး ခြေဆုံး သပ်လိုက်ခြင်းဖြင့် သူ၏ ဦးနှောက်နှင့် စိတ်ကို ထိန်းချုပ်ခြင်း ပြုရမည်။

ပြီးမှသာ အိပ်မွေ့ကျခြင်း (အိပ်ခြင်း၊ ထိုင်းမှိုင်းပြီး မလှုပ်နိုင်ခြင်း၊ အိပ်ပျော် လျက် လမ်းလျှောက်နိုင်ခြင်း) လိုရာ အဆင့်ကို စိတ်ကြိုက် ဖန်တီးနိုင်ပါသည်။ ဤနည်းတွင် လက်ကို အပြန်ပင့်သပ်လိုက်လျှင် အိပ်မွေ့ချထားခြင်းကို ပြယ်စေပါသည်။",
"imagelink":"https://i.pinimg.com/originals/e6/00/44/e60044c4648673c9f7636dc6810ca464.gif",
"videolink":"",
"notetext":"",
"openlink":""
},
{
"title":"သက်ရှိ သံလိုက်ဓာတ်",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဤသက်ရှိ သံလိုက်ဓာတ်နှင့် ပတ်သက်၍ ကျွန်ုပ် အနေနှင့် သင်ကြားဝေငှ သင့်သည်များကို ဤတွင် မပေးမဝေ မငှဘဲ ချန်ထားလျှင် ဤစာသည် ပြည့်စုံခြင်းသို့ ရောက်မည်မဟုတ်ပါ။

လူမှာ ဤသံလိုက်ဓာတ်မျိုးရှိသည် ဆိုသော အချက်ကို ပထမဆုံး သတိထားမိသူမှာ ဒေါက်တာ မက်စမာပင် ဖြစ်လေသည်။ သူ့ လက်ထက်တုန်းကမူ အိပ်မွေ့ချပြီး ရောဂါများကို ကုသသည့်အခါ မက်စမာသည် ရိုးရိုး သံလိုက်ကိုပင် အသုံးပြုပြီး ပွတ်ဆွဲပါသည်။ နောက်တော့ သံလိုက်မပါဘဲနှင့်လည်း ထိုအကျိုးဆက်ကို ဖြစ်ပေါ်အောင် ဆောင်ရွက်နိုင်ကြောင်း သူကိုယ်တိုင်ပင် သိမြင်လာပါသည်။ ထိုနည်းဖြင့်ပင် လူ၏ အာရုံကြောများပေါ် တွင် အကျိုးသက်ရောက်မှု ရှိအောင် ဆောင်ရွက်နိုင်ကြောင်း သိမြင်လာကြသည်။

“သက်ရှိ သံလိုက်” ဆိုသော စကား (ဝေါဟာရ) ဖြစ်ပေါ် လာပါသည်။ ၁၈၁၅ ခုနှစ်တွင် ဒေါက်တာ မက်စမာ ကွယ်လွန်ပါသည်။ ထိုအခါမှ စ၍ စိတ်ညှို့အိပ်မွေ့ချ၍ ကုသခြင်းကို မက်စမာနည်းဟု ခေါ်ကြပြန်သည်။ လက်ဖြင့် သပ်ပြီး အိပ်မွေ့ချနည်းကို ဆိုလိုပါသည်။ မက်စမာနည်းကို ၁၈၄၀ ခုနှစ်လောက်တွင် ဒေါက်တာ ဘရိုက် (Dr. Briud) က ဆက်သုံးသည်။ ဒေါက်တာ ဘရိုက်သည် အင်္ဂလန်ပြည်၊ မန်ချက်စတာနယ်သား ဖြစ်သည်။ သူ့လက်ထက်တွင် မက်စမာနည်းကို အသုံးပြုသောအခါ လက်ဖြင့် ခေါင်းဆုံး ခြေဆုံး သပ်နေစရာ မလို၊ အိပ်မွေ့ချခံသူ၏ မျက်စိရှေ့မှ တောက်ပသောအရာ တစ်ခုကိုထားပြီး ၎င်းကို ငေးကြည့်ခိုင်း ထားရုံဖြင့်လည်း ကိစ္စ ပြီးနိုင်ကြောင်း သိလာသည်။

hypnotism ဆိုသောစကားကို စသုံးသူမှာ ဒေါက်တာ ဘရိုက် ဖြစ်ပါသည်။ ထိုဆရာဝန်ကြီး လက်ထက်မှစ၍ စိတ်ညှို့အိပ်မွေ့ချ ပညာသည် သိပ္ပံပညာတစ်ရပ် အသွင်ကို ဆောင်လာပါသည်။ သက်ရှိသံလိုက် ဆိုသည်မှာ မက်စမာ၏ သဘော တရား ဖြစ်သည်။

ကျွန်ုပ်သည် စိတ်ညှို့အိပ်မွေ့ချပညာ အကြောင်း သိကောင်းစရာများကို ဆွေးနွေး တင်ပြရန် မရည်ရွယ်ပါ။ လက်တွေ့ အိပ်မွေ့ချနည်းနှင့် လက်တွေ့ အသုံးချပုံ ချနည်းများကို တင်ပြရန်သာ ရည်ရွယ်ပါသည်။ ထို့ကြောင့် မက်စမာနည်း (ဝါ) သက်ရှိ သံလိုက်ကို အသုံး ပြုနည်းကိုသာ ဆိုပါမည်။ ဤတွင် သင်သည် လူ ပုဂ္ဂိုလ်တိုင်းမှာ သက်ရှိသံလိုက်ဓာတ် ရှိသည် ဆိုသော အဆိုကို လက်ခံ ယုံကြည်သူဟု ယူဆပါမည်။ ထို့ကြောင့် ကိုယ့်ကိုယ်ကိုယ် ထို သက်ရှိ သံလိုက်ဓာတ်အား ကောင်းအောင် ထုံထားနိုင်သူသည် ထိုသံလိုက် ဓာတ်ကို သူတစ်ပါးသို့လည်း ဓာတ်ကူး၍ မျှဝေနိုင်သော အစွမ်းသတ္တိ ရှိပါသည်။",
"imagelink":"https://i.pinimg.com/originals/7d/9c/a1/7d9ca1c7d2a631dce3a9b98a10c37f57.gif",
"videolink":"",
"notetext":"",
"openlink":""
},
{
"title":"ကိုယ်ကိုယ်ကိုယ် အကြံပေး တိုက်တွန်းနည်း နှင်...",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"မြန်မာစကားမှာ ဘုန်းကံကြီးတယ်ဟု ဆိုခြင်းသည် မိမိ၏ စိတ်တန်ခိုးဖြင့် သူတစ်ပါး အများပြည်သူ အပေါ်မှာ ဘာမှပြောနေ ဆိုနေစရာ မလိုဘဲ လွှမ်းမိုးထိန်းချုပ် မိမိလိုရာကို ပြုလုပ်စေနိုင်သော သတ္တိကိုပင်ဆိုခြင်း ဖြစ်ပါသည်။ ထိုသတ္တိကို အနောက်တိုင်းသားများ အခေါ် auto-Suggestion သို့မဟုတ် self-hypnotic (ကိုယ့်ကိုယ်ကိုယ် ညှို့နည်း) ဖြင့် ရနိုင်ပါသည်။ ဒါက တခြားမဟုတ်ပါ။ သမာဓိကို ရအောင် ထူထောင်ပြီး မိမိကိုယ်မှာ စိတ် စွမ်းသတ္တိများ ဖြစ်လာအောင် အားထုတ်ခြင်းပင် ဖြစ်ပါသည်။

မြန်မာတို့မှာ သမာဓိရအောင် အားထုတ်သော ကမ္မဋ္ဌာန်းနည်း၊ ကသိုဏ်းနည်း များစွာရှိပါသည်။ သူများနည်းထက် ကိုယ့်နည်း ကိုယ့်ဟန်က ပိုကောင်းပါသည်။ တစ်နည်း သမထနည်းများသည် auto-Suggestion နည်းများချည်းသာ ဖြစ်ကြပါသည်။

ထိုသို့ ကျင့်ကြံ အားထုတ်ရာတွင် သူများကို အကြံပေးတိုက်တွန်းသကဲ့သို့ ကိုယ့်ကိုယ်ကိုယ် စိတ်ဖြင့် အားပေးတိုက်တွန်းရမည်။ မိမိ ဖြစ်လို သည်ကို “ငါ ဘာဖြစ်ရမည်” ဟု ကျယ်ကျယ်ပြောလျှင် ပိုကောင်းသည်။ စိတ်နှင့် ပြော၍လည်း ရသည်။

အခက်အခဲနှင့်ရင်ဆိုင် နေရချိန်တွင် “ငါ ဒီအခက်အခဲကို ကျော်လွှားနိုင်ရမယ်၊ ငါ့ကို ကူညီသူ ပေါ်လာရမယ်၊ ငါ ဘယ်တော့မှ အညံ့မခံ ဘယ်တော့မှ လက်မမြှောက်ဘူး၊ ဒူးမထောက်ဘူး၊ တရားတဲ့ဘက်က ရပ်တည်ပြီး ဒီပြဿနာကို ငါ ရင်ဆိုင်မယ်၊ ငါ ဘာကိုမှ မကြောက်ဘူး၊ သူတော်ကောင်း နတ်ကောင်းမ ဆိုတဲ့ စကားရှိတယ်၊ ကြိုးစားမယ်၊ ငါ ဇွဲမ လျှော့ဘူး ဆိုသည့် စိတ်နှင့် ကိုယ့်ကိုယ်ကိုယ် ပြောပြီး မိမိ၏ စိတ်ကို တည်ငြိမ်လာအောင် လုပ်နိုင်လျှင် နှလုံးတုန်ခြင်း၊ ရင်ခုန်ခြင်း၊ ရွံ့ခြင်း၊ ထိတ်ခြင်း မရှိတော့ပါ။ ဝမ်းသာခြင်း၊ ဝမ်းနည်းခြင်း၌လည်း မတုန်လှုပ်တော့ပါ။ မ တုန်လှုပ်ခြင်း၊ (လောကဓံ နကမ္မတိ) သည် ဘဝကို အောင်မြင်စေသော စွမ်းအားသတ္တိ ဖြစ်ပါသည်။

တစ်ခု သတိထားရမည်မှာ တစ်ရက် တစ်ပတ် လောက် ကျင့်ရုံဖြင့် ကိုယ်လိုရာ ပြီးမည်ဟု မထင်ပါနှင့်။ ရက်ရှည်လများ စွဲမြဲစွာ အားထုတ်ရ သည်။ မိမိကိုယ်မှာ ထုံအောင်လုပ်ရသည်။ ခုလုပ် ခုဖြစ်ခြင်း မရှိပါ။


ပုဂ္ဂိုလ်သံလိုက်ဓါတ်။


သင့်အောင်မြင်ရေးကို အထောက်အကူပြုသော အခြားနည်း တစ်နည်းကို ယခု ဖော်ပြပါဦးမည်။ ထိုနည်းကို ပုဂ္ဂိုလ်ရေး သံလိုက်ဓာတ် (personal magnetism) ဟု ခေါ်ပါသည်။ ဤစွမ်းအားမှာ ထိန်းချုပ်ထားသော အစွမ်းသတ္တိမျိုး ဖြစ်၍ ထိုသဘောကို အဓိပ္ပာယ် ဖွင့်ဆိုခြင်းထက် ကိုယ်တိုင်ကိုယ်ကျ ခံစားခြင်းဖြင့်သာ သိမြင် သဘောပေါက်ဖို့ ပိုမို လွယ်ကူပါသည်။ လူတိုင်းမှာ ဆွဲဆောင်နိုင်စွမ်း သံလိုက်ဓာတ်သည် မွေးရာပါ ဖြစ်ပါသည်။ ထို သံလိုက်ဓာတ်ကို ပြုစု ပျိုးထောင်၍လည်း ကြီးပွားအောင် လုပ် နိုင်ပါသည်။ တချို့မှာ ထိုဆွဲအားဓာတ်သည် ပေါ်လွင်ပါသည်။ ထိုကဲ့သို့ ဆွဲ ဆောင်မှု ထင်ရှားသော သူများကို ကျွန်ုပ်တို့က သံလိုက်ဓာတ် ရှိသော အမျိုးသား အမျိုးသမီးများဟု ခေါ်ကြပါသည်။ ထိုသူတို့သည် တခြားလူများ

ကို ၎င်းတို့အား စိတ်ဝင်စားစေရန်၊ ၎င်းတို့ အလိုရှိရာ လိုက်ပါအောင် ဆောင်ရွက်ရန် ဆွဲဆောင်နိုင်ကြပါသည်။ လူအများကို သူတို့၏ အယူအဆ များကသာ လွှမ်းမိုးပြီး သူတို့ အကြိုက်သို့ အလွယ်တကူ ခေါ်ယူသွားနိုင် ကြပါသည်။ သူတို့သည် စိတ်များစွာကို ထိန်းချုပ်နိုင်သူများ ဖြစ်ကြသည်။ သစ္စာ ရှိသော ကလျာဏ မိတ္တကိုလည်း ရနိုင်သူများ ဖြစ်ကြသည်။ သူများနှလုံးသားကို အစိုးရသူများဟုလည်း ဆိုသော် သင့်အံ့ဩထင် မြင်နိုင်ပါသည်။ ထိုသို့ ပြုလုပ်နိုင်စွမ်းသည် သူတို့က တမင်တကာ အားထုတ်ပြီး လုပ်ရသည် မဟုတ်ပါ။ သူတို့၏ ဘဝင်စိတ် စွမ်းအားဖြင့် သူတို့ ကိုယ်တိုင်ပင် မသိဘာသာ အလိုလို တိုးတိတ် ညင်သာစွာဖြင့် ဘုန်းကြီးနေကြခြင်း ဖြစ်လေသည်။

ဤကဲ့သို့ ထူးခြားသော စရိုက် လက္ခဏာ ရှိကြကုန်သော ဘုန်းရှင် ကံရှင် များမှာ လူသမိုင်းတွင် ထွန်းပြောင်သော ကြယ်များ ဖြစ်ကြရပါသည်။ နိုင်ငံတိုင်းမှာ ပေါ်ထွန်းသည့် ပြည်သူတို့ ယုံကြည်ကိုးစား ချစ်မြတ်နိုးသည့် နိုင်ငံ့ခေါင်းဆောင်များသည် ပုဂ္ဂိုလ်ရေး သံလိုက်ဓာတ် ရှိသူများ ဖြစ်ကြပါသည်။ မြန်မာတို့မှာ “ဘုန်းကံ” ဆိုသော စကားသည် ထို ပုဂ္ဂိုလ်သံလိုက်ဓာတ်ကို ခေါ်ခြင်းဖြစ်ပါသည်။ သံလိုက်ဓာတ်တွင် ဘာပါသနည်း။ ထို သံလိုက်ဓာတ်ရအောင် ဘယ်လို ပျိုးထောင်နိုင်သနည်း။

ဘုန်းကံကို လူပြိန်းတို့က လုပ်ယူ၍ မရဟု အများအားဖြင့် ထင်ကြပါသည်။ ထိုသံလိုက်ဓာတ်သည် အတိတ်ဘဝက ပါလာသည်ဟုလည်း ယူဆ ချင်ကြသည်။ အမှန်မှာ အတိတ်က ထိုစိတ်စွမ်းအင် ပါလာသည်ကား မှန်ပါသည်။

သို့သော် ယခုဘဝတွင် ထူးကဲသော အစွမ်းကို မပြနိုင်ဘဲနှင့် ဘယ်သူမှ ယုံကြည်ကိုးစား တန်ဖိုးထားခြင်းကို ခံရမည်မဟုတ်ပါ။ ယခုအခါ မြန်မာနိုင်ငံတွင် ထင်ရှား ကျော်ကြားကြသော ဆရာတော်ကြီးများကို လေ့လာကြည့်သင့်ပါ သည်။ ဥပမာ တိပိဋက ဓရ ဓမ္မဘဏ္ဍာဂါရိက မင်းကွန်း ဆရာတော်ဘုရားကြီးသည် မြန်မာနိုင်ငံတွင် လွတ်လပ်ရေးခေတ်၌ ပထမဆုံး တိပိဋက ဘွဲ့ထူးကိုရရှိအောင် စွမ်းဆောင် ပြတော်မူခဲ့လေသည်။ ဆရာတော် ဘုရားကြီး၏ စွမ်းဆောင် အောင်မြင်မှုများမှာ လူသားတို့အဖို့ ကြည်ညိုစရာချည်းပင် ဖြစ်ပါသည်။ ထိုအခါ ဆရာတော်ကြီးမှာ ပြောသမျှ ဆိုသမျှ ကြံသမျှ အလိုတော် ရှိသမျှ ခဏချက်ချင်း ပြီးစီးရတော့သည်။ ထို သဘောကို ဗုဒ္ဓ ဘာသာမှာတော့ “ပါရမီ” ခေါ်ရသည်။

အနောက်တိုင်းသားများမှာ “ပါရမီ” ၏သဘောကို ရေရေလည်လည် နားလည်ခြင်း မရှိကြသောကြောင့်သာ ထိုထိုဤဤ ဝေါဟာရများဖြင့် “လူ သံလိုက်ဓာတ်” ဟု ခေါ်ကြခြင်း ဖြစ်ပါသည်။ ထိုပါရမီကား ဖြည့်ဆည်းရသောအရာ ဖြစ်ကြောင်းကို မြန်မာတို့ကမူ အလွယ်တကူ နားလည်နိုင်ပါ သည်။ ဘုန်းကံသည် ဖြည့်ဆည်းခဲ့ဖူးသော ပါရမီ သမ္ဘာရ၏ အသီးအပွင့် အကျိုးဆက်ဟုသာ နားလည်သင့်ပါသည်။

ထိုပါရမီသည် လောကီ ကြီးပွား ချမ်းသာရေးလောက်ကို မဆိုထားနှင့် ဗောဓိဉာဏ်၏ အထောက်အပံ့လည်း ဖြစ်ပါသည်။ ဗောဓိသတ္တဟု ဆိုအပ်သော အလောင်းတော်များ သုံးအပ်သော တရားသည် ပါရမီ ဖြစ်ပါသည်။ ပါရမီ ဆယ်ပါးဖြည့်က ဖြည့်ကျင့် နည်းများကို မြန်မာ ဗုဒ္ဓဘာသာ ထေရဝါဒအစဉ်မှာ အဟောထားပြီး ဖြစ်သည်။ ဇာတ်နိပါတ်တော်များမှာလည်း ပါရမီ ဖြည့်တင်း ကို အကျယ်ပြထားပါသည်။

ဤမျက်မှောက် ဘဝတွင်လည်း ထိုပါရမီ ဆယ်ပါးကို ဖြည့်ကျင့်လျှင် လိုရာခရီး ပေါက်သည်။ ဘုန်းကံကြီးမားသူ ဖြစ်လာမည် ဖြစ်သည်။ ပါရမီကို ကျင့်သောသူမှာ ခိုင်ခံ့သော သမာဓိစိတ် ရှိရသည်။ စိတ်ရောကိုယ်ပါ ကြံ့ခိုင် သူ ဖြစ်ရမည်။ ရိုးရိုးကျင့် မြင့်မြင့်ကြံသူ ဖြစ်ရမည်။ ထိုအရာသည် စိတ်အင်အား ဖြစ်သည်။ စိတ်အင်အား ပြင်းထန်သူသာ ပါရမီရှင် ဖြစ်နိုင်သည်။ ပါရမီရှင်သည်သာ လူတွင် လူသံလိုက် ဖြစ်ရိုး ထုံးစံဖြစ်သည်။ လူသံလိုက်သည် တခြား လူများကို တခြားသော ပစ္စည်း အထောက်အပံ့ဖြင့် မိမိအား ခို ကိုးနေအောင် ဆွဲဆောင် ခြောက်လှန့် စည်းရုံးသူမျိုး မဟုတ်ပါ။ သူ၏ ကိုယ် ရည်ကိုယ်သွေးသည်သာ သူ၏ ဆွဲအားသံလိုက် ဖြစ်ပါသည်။ သာမန်စကားဖြင့် ပြောရလျှင် သူ၏ ဆွဲအားသည် သူ၏ အရည်အချင်း ဥပတိသမ္ပတ္တိပင် ဖြစ်တော့သည်။ ထိုကိုယ်ရည်ကိုယ်သွေးသည် ထိုသူအား သုံး၍ မကုန်။ ခြေကုန်လက်ပန်း ဘယ်ခါမျှ မကျစေသော အရာဖြစ်ပါသည်။

ထို ပင်ပန်းမရှိပကတိ ခိုင်ကြည်သော စိတ်စွမ်းအင်သည်ပင် အောင်မြင်မှု အားလုံး၏ သော့ချက်ဖြစ်ပါသည်။ လူတွေက ထိုစွမ်းအင်ကို ရှုမြင် သုံးသပ်ပြီး ထိုပုဂ္ဂိုလ်ကို ကြည်ညိုကြခြင်း ဖြစ်လေသည်။ ထို ဥပတိသမ္ပတ္တိသည် လူမှာ သံလိုက်ဓာတ် ဖြစ်သည်ဟု ယူပါ။",
"imagelink":"https://i.pinimg.com/originals/2c/ab/f5/2cabf5469df1538dee653eb06bc14e69.gif",
"videolink":"",
"notetext":"",
"openlink":""
},
{
"title":"အိပ်မွေ့ချခြင်းကြောင့် အန္တရာယ်မဖြစ်ပါ နှင့်...",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ချခြင်းမှာ အန္တရာယ် မရှိပါ။ အိပ်မွေ့ချလျှင် အန္တရာယ် ရှိနိုင်သည် ဆိုခြင်းမှာ လူပြိန်း အမြင်သာဖြစ်သည်ဟု ကျွန်ုပ် ဆိုပါသည်။ တချို့ အနောက်နိုင်ငံက သိပ္ပံပညာ ရုပ်ရှင် ဇာတ်ကားများတွင် လူဆိုးဂိုဏ်း ခေါင်းဆောင်များက အိပ်မွေ့ချ စိတ်ညှို့ပညာကို အသုံးချပြီး လူများကို ညှဉ်းဆဲပုံ။ ဒုက္ခ ပေးပုံများကို ရိုက်ကူး ပြသတတ်ကြသည်။ မဖွယ်မရာ ပြုမူချက်များသာ ဖြစ်ပါသည်။

အလိုမတူ ငြင်းဆန်သူကို ဘယ်လိုလူကမှ အိပ်မွေ့ချ၍ မရပါ။ အိပ်မွေ့ချခံသူက ပူးပေါင်း ကူညီမှသာ လူတစ်ဦးကို နှစ်နှစ်ခြိုက်ခြိုက် အိပ်မွေ့ချ၍ ရပါသည်။ ထို့ကြောင့် ဤပညာရပ်နှင့် ပတ်သက်ပြီး အထိတ်တလန့် ပြောဆို ခြောက်လှန့်ခြင်းကို မယုံသင့်၊ ပုံကြီးချဲ့ ပြောဆို ခြင်းသာဖြစ်သည်ဟု နားလည်သင့်သည်။

အကယ်၍ ဤပညာရပ်ကြောင့် လူမှာ ဒုက္ခရောက်နိုင်သည်၊ အန္တရာယ် ဖြစ်နိုင်သည်ဟု ဆိုလျှင် အနောက်နိုင်ငံများတွင် စိတ်ညှို့ ပညာရှင်များကို လိုင်စင်မဲ့ စမ်းသပ်ခွင့် ပေးမည် မဟုတ်ပါ။ ယခုအခါ အနောက်တိုင်း စက်မှု နိုင်ငံကြီးများမှာ ဤပညာရပ်၏ ထိရောက်မှု၊ အန္တရာယ်ကင်း ဘေးရှင်းမှုကို သိကြသည့် အလျောက် လိုင်စင်မယူရဘဲ ရောဂါကုသခွင့် ရှိပါသည်။ ဤနည်းဖြင့် ကုသခြင်းကြောင့် ဘာမျှ မှားယွင်းစရာ ထိခိုက်စရာ မရှိပါ။

အိပ်မွေ့ချထားသူကို ဒုစရိုက် တစ်ခုခု ကျူးလွန်ခိုင်းမည်။ မဖွယ်မရာ တစ်ခုခု ပြခိုင်းမည်ဆိုလျှင် ဘယ့်နှယ့် လုပ်မည်နည်း ဆိုသော ပြဿနာကို မေးမြန်းလိုကြပါလိမ့်မည်။

ပါမောက္ခ ဝီလျံကမူ လူတစ်ဦး၏ အကျင့် စာရိတ္တကို အိပ်မွေ့ချပြီး ပြောင်းချင်တိုင်း ပြောင်း၍ မရပါ။ လူကောင်း တစ်ယောက်ကို နိုးနေစဉ်အခါ ဥပဒေ ကျူးလွန်မှုတစ်ခု၊ အပြစ် ဒုစရိုက် တစ်ခုကို ကျူးလွန်ခိုင်း၍ မရသလို အိပ်မွေ့ချထားစဉ်မှာလည်း ခိုင်း၍ မရပါ။ သူမှာ အသိဉာဏ် ကင်းမဲ့သွားသည်ဟု မထင်ပါနှင့်။ ဘဝင်စိတ်က အဆိုးအကောင်း၊ အကျိုးအကြောင်းကို ပို၍ပင် သိပါသေးသည်။

ရှေ့နိဒါန်းမှာ ဖော်ပြခဲ့သလို လိမ်ခိုင်းသဖြင့် အလိမ်မိပြီး လုပ်လျှင်လုပ်မည်။ အကျင့် စာရိတ္တ ကောင်းမွန်သူကို အိပ်မွေ့ချပြီး အကျင့်ပျက် အကုသိုလ် ဒုစရိုက်ကို ဆောင်ရွက်ခိုင်း၍ မရပါ။ နောက် အကြံပေးလိုသည်မှာ အိပ်မွေ့ချသည့် အခါ အမြဲတမ်းဘေးမှာ တတိယလူ တစ်ဦး အဖော်ဆောင်ထားပါ။ ထိုသို့ သက်သေ ရှိခြင်းဖြင့် မဖွယ်မရာ ဆောင်ရွက် ခြင်းမှ ကာကွယ်ပြီး ဖြစ်ပါလိမ့်မည်။ အချို့ကလည်း စိတ်ညှို့အိပ်မွေ့ချလိုက်လျှင် မိမိတို့၏ နဂိုစိတ်ဓာတ် ပျော့ညံ့သွားပြီး ဆရာပြောသမျှ၊ လုပ်ခိုင်းသမျှကို လုပ်ရသည် ထင်ပြီး စိုးရိမ်တတ်ကြပါသေးသည်။

တချို့ကလည်း အိပ်မွေ့ချပြီး ပြန်မဖြေတတ်လျှင် ဘယ့်နှယ် လုပ်မလဲ၊ မနိုးဘဲနေလျှင် ဒုက္ခ ဟု တွေးပြီး ကြောက်တတ်သည်လည်း ရှိပါသည်။ ထိုသို့ မဖြစ်နိုင်ကြောင်းကို ရှေ့မှာ အတိအလင်း ဆိုခဲ့ပြီးပါပြီ။

အကျိုးစီးပွား ဖြစ်ထွန်းခြင်း။


စိတ်ညှို့အိပ်မွေ့ချပညာ ဗဟုသုတရှိပြီး အကြံပေး တိုက်တွန်း နည်းများ၏ အစွမ်းသတ္တိကို သိနားလည်ခြင်းဖြင့် လူမှုရေးကိစ္စမှာ ဖြစ်ဖြစ်၊ အရောင်းအဝယ် ကုန်သွယ်မှုကိစ္စမှာ ဖြစ်ဖြစ်၊ လုပ်ငန်းကြီးများ ဆောင်ရွက်ရာမှာ ဖြစ်ဖြစ် များစွာသော အကျိုးထူးများ ရရှိနိုင်ပါသည်။

နမူနာ ပြယုဂ်မှာ ဆိုကြပါစို့၊ လုပ်ငန်းရှင် နှစ်ဦးမှာ အတူတကွ လာကြသည်။ တစ်ယောက်ကမူ သူ၏ မိတ်ဆွေ စီးပွားဖက်၏ ပျော့ကွက် ညံ့ကွက်များကို အမြဲ လေ့လာနေသည်။ ကျန်တစ်ဦးကတော့ ဘာမျှလည်း မလေ့လာ၊ သိလည်း မသိပါ။ သို့ဆိုလျှင် အရေးကိစ္စ ရှိသည့်အခါ မည်သူက ဦးဆောင်မည်နည်း။ လေ့လာနေသူ ပြောသမျှ အကြံပြုသမျှကိုသာ ကျန်လူက လိုက်နာဆောင်ရွက်ရမည် မမှတ်လား။ ဤကား အိပ်မွေ့ချပြီး အကြံပေး တိုက်တွန်းသည်နှင့် ဘာမျှမခြားပါ။ နိုးလျက်ပင် အကြံပေး တိုက်တွန်းလျှင် လူကို လွှမ်းမိုးနိုင်ကြောင်း သာဓက ဖြစ်ပါသည်။

သို့ရာတွင် စီးပွားရေး လုပ်ငန်းအပြိုင်အဆိုင် ရှိတတ်ပေရာ သူတို့ကို လွှမ်းမိုးရန်အတွက် သင့် အကြံအစည်ကို ထုတ်ပြော၍ မဖြစ်ပါ။ လူတိုင်းကို အကြံပေး၍ မရတတ်ပါ။ တချို့က အကြံပေးလိုက်တာကို အခွင့်ကောင်း ယူပြီး ကဖျက်ယဖျက် လုပ်တတ်ပေရာ သင့်အတွက် ပိုပြီး အခက်အခဲ ကြုံရတက်သည်။ လောကမှာ မိမိအကြံအစည်ကို သူ့အားပေးလျှင်ကူညီလိုသူ ရှားသည်။ ဖျက်ဆီးချင်သူ၊ ချောက်တွန်း ချင်သူသာ များသည်။ ထိုသဘောကို သိထားသူ အဖို့ ဘဝ၏အောင်မြင်မှု၊ ကြီးပွားမှု၊ တိုးတက်မှုများအတွက် အိပ်မွေ့ချ နည်းလမ်းကောင်း တစ်ခုရှိသည်။ ထို နည်းလမ်းကို သိသင့်သည်။ ထိုနည်းလမ်းမှာ auto-Suggestion ခေါ် မိမိ ကိုယ်ကို အကြံပေး တိုက်တွန်းနည်းပင် ဖြစ်သည်။",
"imagelink":"https://i.pinimg.com/736x/c9/8a/7e/c98a7e654d4893a131843eabefe53934.jpg",
"videolink":"",
"notetext":"",
"openlink":""
},
{
"title":"အိပ်မွေ့ချနည်းဖြင့် ကုသမှရသော ရောဂါများ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"လူများတွင် စိတ်ကို အကြောင်းခံ၍ဖြစ်သော ရောဂါများမှာ ဆေးမတိုးပါ။ ထိုဝေဒနာများကို အိပ်မွေ့ချနည်းဖြင့် ကုသမှသာ အလွယ်တကူ ပျောက်ကင်းကြရသည်။ ထိုဝေဒနာများမှာ သွားကိုက်နာ၊ ခေါင်းကိုက်နာ၊ မျက်နှာ တစ်ခြမ်း ကိုက်နာ (အကြောလျှောက်နာ)၊ ထုံကျဉ် ကိုက်ခဲနာ (ဒူလာ ပါဒရက်)၊ အိပ်မပျော် ရောဂါ၊ ဝက်ရူးနာ (တက်တတ်သော ရောဂါ) နှင့် ဟစ္စ တီးရီးယား (ငိုလိုက် ရယ်လိုက် စိတ္တဇနာ) စသည့် အနာများကို အခြားနည်းလမ်းများဖြင့် ကုသ မရပါက အိပ်မွေ့ချ ကုသပါ။

အလားတူ ဆေးလိပ်စွဲ၊ အရက်စွဲ၊ ဘိန်းစွဲနာ ရောဂါများကိုလည်း အိပ်မွေ့ချ ကုသခြင်း ဖြင့်သာ ပျောက်ကင်းစေနိုင်ပါသည်။ အကျင့်ဆိုး၊ စရိုက်ဆိုးများ ကုသရာမှာလည်း အနာရောဂါ ကုနည်းအတိုင်း ကုသရပါသည်။ သူကို နှစ်နှစ်ခြိုက်ခြိုက် အိပ်မွေ့ကျစေပြီးနောက် သူ ပြန်နိုးချိန်ကစပြီး သောက်ချင် စားချင် လုံးဝ မရှိတော့ကြောင်း ထိုဆေးလိပ်၊ အရက်၊ ဘိန်းများကို မြင်လျှင် ရွံသောစိတ်၊ ထိတ်လန့်သော စိတ်သာ ဖြစ်ပေါ်ရမည် ဖြစ်ကြောင်း အကြံပေးတိုက်တွန်းရမည်။

ဤစိတ်စွဲနာများကို ကုသသောအခါ ပထမ အပတ်တွင် နေ့စဉ် ရက်ဆက် ၂၄ နာရီလျှင် တစ်ကြိမ်ကျ အိပ်မွေ့ချ ကုသပါ။ ဒုတိယပတ်တွင် တစ်ရက်ခြား၊ တတိယပတ်တွင် သုံးရက်ခြား၊ စတုတ္ထပတ်တွင် တစ်ပတ်ခြား အိပ်မွေ့ချ ကုသပါ။ တချို့ ကိစ္စများတွင် တစ်ကြိမ်တည်း ပျောက်ပြီဟု ထင်ရသော်လည်း ရှေ့မှာ ဆိုခဲ့သလို အနည်းဆုံး ရက်သတ္တ နှစ်ပတ်ခန့် ကုသပါ။

ဤနည်းဖြင့် ကုသသွားပါက မည်သည့် အကျင့်ဆိုး၊ အစွဲဆိုးမျိုးကိုမဆို အမြစ်ပြတ် ပျောက်ကင်းစေနိုင်ကြောင်း သတိပြုပါ။ စကား ထစ်ခြင်းကို ကုသရာ၌ အခြားနည်းများထက် အိပ်မွေ့ချ ကုသနည်းကသာ အမြန်ဆုံး ပျောက်ကင်းစေပါသည်။ အိပ်မွေ့ချထားစဉ် စကားထစ်သူတိုင်းသည် လုံးဝစကားထစ်ခြင်း မရှိဘဲ ဆရာပြောခိုင်းသမျှကို ပြောဆိုနိုင်ကြသည်။ ထိုသို့ ပြောဆိုနိုင်ခြင်းကို လူနာက ယုံကြည် လက်ခံလာအောင် အကြံပေးနိုင်ရမည်။ သူ ပြန်နိုးလာသော အခါ၌ အထစ်အငေါ့မရှိ စကားပြောနိုင်ပြီ ဖြစ်ကြောင်း သူ့ကို အထပ်ထပ် အခါခါ သတိရှိနေအောင် အကြံပေး ပြောဆိုရမည်။ (ဤတွင် သူငယ်စဉ်က စကား စထစ်လာသည့် ငုပ်နေသော အကြောင်းကို ဖော်ထုတ်နိုင်လျှင် ပိုမြန်ပါသည်။) လူနာ၏ အခက်အခဲများကို နားလည်အောင် လုပ်ဖို့လည်း လိုသည်။ တစ်ကြိမ်က ကျွန်ုပ် (တက္ကသိုလ် အောင်မှူး) ရှေ့နေတစ်ဦး စကားထစ်သည်ကို ကုသပေးရာ သူ၏ အခြေအနေမှာ သိသိသာသာ တိုးတက်လာသည်။ သူသည် တစ်ကြိမ်ပြီး တစ်ကြိမ် ကုသရန် လာသည့်အခါတိုင်း သူ၏ စိတ်အခြေအနေကို ကျွန်ုပ်အား ပြောပြသည်။

ဥပမာ “လူရှေ့မှာ စကား ပြောခါနီးကျရင် ကျွန်တော်က ကြောက်နေတယ်၊ အဲဒီစိတ်ကို ဖျောက်ပေးပါ” ဟု သူကဆိုသည်။ ကျွန်ုပ်က ဖျောက် ပေးလိုက်သည်။ ထိုရှေ့နေ ပကတိ ကောင်းမွန်သွား ပါသည်။

အိပ်မွေ့ချ ကုသရာတွင် ထိရောက်သော ရောဂါများမှာ ဟစ္စတီးရီးယား၊ အရက်စွဲနာ၊ မော်ဖိန်းစွဲနာ၊ ကိုကင်းစွဲနာ၊ အဆစ်နာ၊ အကြောဆွဲနာ၊ မျက်နှာတစ်ခြမ်း ကိုက်နာများ၊ ခေါင်းကိုက်၊ သွားကိုက်၊ အိပ်မပျော်၊ ထုံကျဉ် ကိုက်ခဲနာ၊ ဝက်ရူးတက်နာ၊ စိတ်လှုပ်ရှား၍ အစာမကြေနာ၊ ဝမ်းချုပ်ရောဂါ၊ လေသင်တုန်းနာ၊ သွေးကြောပိတ်၍ ဖြစ်သော ရောဂါများ၊ ကာလသား ရောဂါကြောင့် အာရုံကြော ထိခိုက်ပြီး ဆံခြင်း စသည့်ရောဂါများဖြစ် ပါသည်။

အချို့ ကျွန်ုပ်တွေ့ဖူးသော ရောဂါများမှာ အသက်အရွယ် မဟုတ်ဘဲ (ကြီးမှ) ပေါက်သော အနာစိမ်း ရောဂါ၊ အချိန်မရွေး မျက်စိ စွံသော ရောဂါ၊ ဆရာဝန်နည်းဖြင့် ရောဂါ ရှာမရဘဲ စိတ်စွဲကြောင့် ဖြစ်သော (ဥပမာ ငှက်ဖျား) ရောဂါ၊ psycho somatic ရောဂါများကိုလည်း ဆရာက အိပ်မွေ့ချပြီး ထိုရောဂါ ဖြစ်ခဲ့ရသည့် အတိတ် အကြောင်းကို ရှာပါ။ ထိုအကြောင်းကို သိ ရသည်နှင့် “ပျောက်ပြီ” ဟု ပြောလိုက်ရုံဖြင့် ပျောက်ရပါသည်။ ဤတွင် အိပ်မွေ့ချထားစဉ် ရှေ့မှာ ဖော်ပြခဲ့သော အမြင်ပေါက်အောင် လုပ်နည်းဖြင့် သူ့ကို ရောဂါဖြစ်ခဲ့ရသည့် အကြောင်းကို မြင်အောင်ရှုစေပြီး ပြန်ပြောခိုင်း ရသည်။ အများအားဖြင့် စိတ်စွဲရောဂါ ရှိသူများသည် ပြောတတ်ကြပါသည်။",
"imagelink":"https://i.pinimg.com/736x/06/53/61/065361eb57fdb3541b312834f2590974.jpg",
"videolink":"",
"notetext":"",
"openlink":""
},
{
"title":"အဝေးမှလှမ်း၍ အိပ်မွေ့ချခြင်း နှင့်...",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ချရာတွင် အဝေးမှလှမ်းပြီး စာဖြင့် ဖြစ်စေ၊ တယ်လီဖုန်းဖြင့်ဖြစ်စေ၊ သံကြိုးဖြင့် ဖြစ်စေ အိပ်မွေ့ချနိုင်သော နည်းလမ်းလည်း ရှိသည်။ ထိုကဲ့သို့ အဝေးသို့လှမ်း၍ အိပ်မွေ့ ချရာတွင် အစဉ်သဖြင့် post-hypnotic suggestion ကိုသာ အသုံးပြုရမည်ဟု နားလည်ထားရပါမည်။ ဆိုလိုသည်မှာ အဝေးနယ်မှ ရောက်လာပြီး ရောဂါကုသရန် ဖြစ်စေ၊ အခြားအကြောင်း ကိစ္စအတွက်ဖြစ်စေ အိပ်မွေ့ချခံသော ပုဂ္ဂိုလ်ကို နောင်တွင် အလိုရှိသောအခါ သူ့ကို အဝေးမှ လှမ်းပြီး စာရေး၍ဖြစ်စေ၊ သံကြိုးရိုက်၍ဖြစ်စေ၊ တယ်လီ ဖုန်း ဆက်၍ဖြစ်စေ အိပ်မွေ့ချမည်။ ထိုသို့ အိပ်မွေ့ ချသောအခါ သူသည် ချက်ချင်းအိပ်မွေ့ ကျရမည်၊ အိပ်ရမည်ဟု ကြိုတင်ပြီး သူ့အား သင်ကိုယ်တိုင် အိပ်မွေ့ချစဉ်ကပင် အကြံပေး ညွှန်ကြား ထားရမည်။ ထို့ပြင် ထိုကဲ့သို့ အဝေးမှ လှမ်းပြီး အိပ်မွေ့ချ၍ သူအိပ်ပျော်သွားပြီးနောက် နာရီဝက် သို့မဟုတ် အတန်ကြာလျှင် သူဘာသာ အလိုအလျောက် အိပ်ရာမှ နိုးလာ လိမ့်မည်ကိုလည်း ကြိုတင်၍ အကြံပေး ညွှန်ကြားထားဖို့ လိုပါသည်။

အထူးသဖြင့် အိပ်မွေ့ချ ပညာရှင်သည် နာမည်ကြီးလျှင် ကြီးသလောက် ရပ်ဝေးမှ လူနာများ လာရောက် ကုသတတ်လေရာ ဤနည်းကို အကြောင်းအားလျော်စွာ အသုံးချ ကြရတတ်ပါသည်။

ဤကဲ့သို့ post-typnotic suggestion ပေးထားပြီးသူအား တယ်လီဖုန်း သို့မဟုတ် သံကြိုးစာဖြင့် အိပ်မွေ့ချသဖြင့် ထိုသူ အိပ်မွေ့ ကျသည်ကို သူ့မိတ်ဆွေများ မြင်တွေ့ကြရသော အခါ လွန်စွာအံ့အားသင့်ကြပါလိမ့်မည်။

အိပ်မွေ့ချဆရာသည် သူ့ထံမှောက်သို့ ရောက်ရှိ လာသူများကို သာမက တစ်ရွာ တစ်ကျေးမှ ပုဂ္ဂိုလ်များကိုပင် တယ်လီဖုန်းဖြင့် လှမ်း၍ အိပ်မွေ့ချနိုင်ကြောင်း လူအများ ကြားသိလေ သင်၏ ဂုဏ်သတင်း ကြီးမားလာလေ ဖြစ် လိမ့်မည်။ အိပ်မွေ့ချဆရာ အနေနှင့် ဤကဲ့သို့ ရပ်ဝေးသို့ လှမ်းပြီး အိပ်မွေ့ချသည့် စမ်းသပ်ချက်ကို ပြုလုပ်သောအခါ အကြိမ်ကြိမ် အိပ်မွေ့ချခံဖူးသူ post-hypnotic suggestion ပေးထားပြီးသော သူကိုသာ ပထမ စမ်းသပ် သင့်သည်။ ထိုသူသည် သင်၏ ဩဇာ ညောင်းပြီးသူဖြစ်၍ ပိုမို လွယ်ကူပါလိမ့်မည်။

ဤကဲ့သို့ လိမ္မာသော အိပ်မွေ့ချ ပညာရှင်သည် ကြိုတင် အကြံပေးနည်း post-hypnotic suggestion ကိုကောင်းစွာ အသုံးပြုပြီး လူတဦးကို “နောင်အခါ မင်းကို လူအုပ် ကြားထဲမှာ ငါက လက်ညှိုးထိုးလိုက်တာနှင့် မင်း ငါ့ဆီကို ချက်ချင်း လာရမယ်” ဟု ပြောဆို အကြံပေးထားလျှင် ထိုသူကို သင်က လက်ညှိုး ထိုးလိုက်သည်နှင့် သူအပေါ် သင်၏ လွှမ်းမိုးမှု ချက်ချင်း ဖြစ်ပေါ်လာစေနိုင်သည်။ မလိမ္မာသူကို ဆုံးမရာတွင်လည်း ဤနည်းကို အသုံးချပြီး သူ့စိတ်ကို စိုးမိုးထားနိုင်ပါသည်။

အိပ်မွေ့ချဆရာ ဉာဏ်ရှိသလို သုံးပါ။ မိမိကို မုန်းသူ၊ မနှစ်သက်သူကိုပင် သူ့အား သင်က အိပ်မွေ့ချခံချင်လာအောင် ပြောဆိုခွင့် ရှိသဖြင့် အိပ်မွေ့ ချခွင့်ရလျှင် သူအား post-hypnotic Suggestion ပေးပြီး သင့်ကို ချစ်ခင်လာအောင် လုပ်နိုင်သည်။

သို့မဟုတ် တစ်ဦးနှင့် တစ်ဦး မုန်းသူ၊ အဆင်မပြေသူ (ဥပမာ ချစ်သူ၊ လင်မယား၊ သူငယ်ချင်းများ) အကြားတွင် သင်က တစ်ဦး တစ်ဖက်စီကို အခြား တစ်ဖက်က မသိစေဘဲ အိပ်မွေ့ချကာ post-hypnotic suggestion ကို သုံးပြီး ၎င်းတို့ အချင်းချင်း မြင်ကြသောအခါ ချစ်ခင် မြတ်နိုးအောင်၊ သင့်မြတ်အောင်လည်း အကျိုး ဆောင်နိုင်ပါသည်။

Post-hypnotic suggestion အသုံးက ကျယ်ဝန်းလှပါ၏။ ထို့ကြောင့် ဉာဏ်ရှိသလိုသုံး ဆိုသော စကားကိုသုံးရ၏။ မည်သည့် ပညာကိုမဆို အကျိုးအတွက် လည်းကောင်း၊ အပြစ်အတွက် လည်းကောင်း အသုံးပြုနိုင် ပါသည်။ အသုံးပြုသူ ပညာရှင်၏ သီလ၊ သမာဓိ၊ စိတ်စေတနာ အလျောက်ပညာရပ်၏ တန်ဖိုး ကြီးမားပါလိမ့်မည်။ အစွမ်းသတ္တိ ရှိသော ဤနည်းကို ဘယ်လို မှန်မှန်ကန်ကန် အကျိုး ရှိအောင်သုံးမလဲ ဆိုသည်မှာ ပညာရှင်၏ ဆန္ဒအရသာ ဖြစ်ပါကြောင်း။

ရောဂါနှင့် အကျင့်ဆိုး၊ စရိုက်ဆိုးများကို ပျောက်ကင်းအောင် ကုသခြင်း။

အိပ်မွေ့ချပညာ အရာ၌ ကျွမ်းကျင် လိမ္မာလာသည်နှင့်အမျှ ဤပညာ၏ ထိရောက်မှု၊ အကျိုး ရှိမှုများကို ပညာရှင် အများက လက်ခံ ယုံကြည်လာကြပြီ ဖြစ်ပါတယ်။ ဆိုခဲ့ပြီးသော post-hypnotic suggestion ဖြင့်ရောဂါ ဝေဒနာ များစွာကို ကုသနိုင်ပါသည်။ ထိုသို့ ကုသရာတွင် ဆေးဖြင့် ကုသခြင်း၊ ခွဲစိတ်ကုသခြင်းတို့ မမီနိုင်လောက်အောင် ခရီးတာသွားသော ကိစ္စများလည်း များစွာရှိသည်။ တချို့ ဆေးဖြင့် ကုသ၍လည်း မရနိုင်သော စိတ်စွဲရုပ် ရောဂါ (တချို့က ဝဋ်နာ ခေါ်သည်) ဤနည်းဖြင့်သာ ကုသ နိုင်သည်။ ထိုအခါ စိတ်ညှို့ စိတ်ခွဲနည်း ပညာ (Hypno-analytic Method) ကို သုံးရ သည်။ ထိုနည်းမှာ ကျယ်ဝန်းလွန်းသောကြောင့် သီးခြား စာတစ်အုပ်ရေးရန် စီစဉ်ထားသဖြင့် ဤတွင် အကျယ်မဖော်ပြပြီ။

ယခု အလေးထားအပ်သည်မှာ post-typnotic suggestion ဖြစ်ပါသည်။ အိပ်မွေ့ချ စိတ်ညှို့ပညာနှင့် လူအများ ရင်းနှီးလာသည်နှင့် အမျှ၊ ဤပညာ၏ အစွမ်းကို လူများ ကျယ်ကျယ်ပြန့်ပြန့် သိအောင် စွမ်းဆောင်နိုင် သည်နှင့်အမျှ လူတို့အတွက် အကျိုးများစွာ ပြုပါလိမ့်မည်။ ရောဂါ ကုသရာတွင် တော်ရုံရောဂါဖြစ်လျှင် ဝေဒနာရှင် လူနာကို ကြိုက်ရာ နည်းလမ်းဖြင့် အိပ်မွေ့ချပါ။ ထို့နောက် ထိုသူ ခံစားရသော ဝေဒနာ ပပျောက်အောင် အောက်ပါအတိုင်း ပြောရုံဖြင့် ပြီးပါသည်။

“ခင်ဗျား ရောဂါ သက်သာသွားပြီ၊ နာကျင်မှု ကိုက်ခဲမှုတွေအားလုံး ခင်ဗျား ကိုယ်ခန္ဓာထဲက ထွက်ပြေးသွားကြပြီ၊ ခုအချိန်က စပြီး နောက်ပိုင်းမှာ ဒီရောဂါ ပြန်မလာနိုင်တော့ဘူး၊ တစ်နေ့ထက် တစ်နေ့ ခင်ဗျားရဲ့ ကျန်းမာရေး အခြေအနေ တိုးတက် ကောင်းမွန်လာတာကို ခင်ဗျားကိုယ်တိုင် မျက်ဝါး ထင်ထင် တွေ့မြင်ရမယ်၊ အိပ်ရာက နိုးရင် ခင်ဗျား ပကတိ လူကောင်း ဖြစ်သွားပြီ”

ဤတွင် ရောဂါအကြောင်း ပြောလျှင် လူနာ၏ ရောဂါအမည်ကို တပ်ပြီးပြောပါ။ ဥပမာ ခေါင်းကိုက်စွဲနာ၊ ဗိုက်အောင့်နာ၊ ထုံကျဉ် ကိုက်ခဲနာ၊ အိပ်မပျော်သော ရောဂါ စသည် ဖြစ်ပါသည်။ ဤတွင် အသင့် ပေးထားသော အကြံပေးချက် မရှိ။ ဝေဒနာရှင် လူနာ၏ ရောဂါ အလိုက် ဆရာက လိုအပ်သလို အကြံပေး ညွှန်ကြားနိုင်ရပါမည်။ ဤကား ဆေးကုနည်း ဖြစ်သည်။

ဆေးကုရာတွင် တစ်ကြိမ် အိပ်မွေ့ ချလိုက်ရုံဖြင့် မပြီးပါ။ သူ့ကို တစ်ရက်ခြားတစ်ကြိမ် ချိန်းပြီး ရက်ဆက် ဆိုသလို သူရောဂါ လုံးလုံး ပျောက်သွားသည် အထိ ကုသရမည်။ တချို့ ခေါင်း ကိုက်နာ၊ ဗိုက်နာလို ရောဂါ ဖြစ်လျှင် တစ်ကြိမ် ကုသရုံဖြင့် ပျောက်ကင်းသွားပြီ မအောက်မေ့ပါနှင့်။ စိတ်မချရသေး။ သူ့ကို နားလည် သဘောပေါက်အောင် ပြောပြပါ။

အနည်းဆုံး သေးငယ်သည့် ဝေဒနာပင် သုံးကြိမ် အိပ်မွေ့ချပြီး အကြံပေးကုသပါ။ အိပ်မွေ့ချ ကုသခြင်းသည် လူမှာရှိသော အလွန် အစွမ်းထက်သည့် ဘဝင်စိတ်၏ အစွမ်းသတ္တိကို အသုံးချ ကုသခြင်း ဖြစ်သည်ကို နားလည်ရမည်။ ထိုစိတ်ကား သာမန်မထင်နှင့် မြေလျှိုးမိုးပျံ နိုင်လောက်အောင်ပင် စွမ်းဆောင်ကြောင်း ဗုဒ္ဓ စာပေကျမ်းဂန်မှာ အထင်အရှား သာဓက များစွာ ရှိပါသည်။

နိုင်ငံခြားသား ပညာရှင်များကတော့ ဦးနှောက်၏ အစွမ်းသတ္တိဟု ယူဆကြသည်။ သို့ရာတွင် ဤကိစ္စသည် အငြင်းပွားဖွယ် မရှိပါ။ ရောဂါ ပျောက်ကင်းဖို့သာ ပဓာန ဖြစ်ပါသည်။ အနောက်တိုင်းသား ပညာရှင်များ ကား ဘဝင်စိတ် စွမ်းကြောင်းကို ယခုမှ စူးစမ်းကြတုန်း ရှိသေးသည်။ (စူးစမ်းနေပုံ နောက်ပိုင်းမှာရှု။) လူ၏ အနာရောဂါ (ဝေဒနာ) များ၊ အကျင့်ဆိုး၊ စရိုက်ဆိုးများကို ပြုပြင်ကုသ၍ ပျောက်ကင်းအောင် လုပ်သည့်အခါ ထိုသူကို နှစ်နှစ်ခြိုက်ခြိုက်အိပ်မွေ့ ကျစေပြီးနောက် ထိုသူ ခံစားနေရသော ဝေဒနာ၊ စွဲကပ်နေသော အကျင့်ဆိုး စိတ်စွဲများကို အကြံပေးနည်းဖြင့် ကုသပါ။ ပျောက်ကင်းပါသည်။ ကုသမှု အကြံပေးချက်များ တည်မြဲနေရေးနှင့် ပတ်သက်သော ဒေါက်တာ အိပ်ချ်၊ ဂျီ၊ ပီတာဆင်၏ မှက်ချက်မှာ အောက်ပါအတိုင်း ဖြစ်ပါသည်။

“အကြံပေး ကုသသော ကုထုံးသည် ရောဂါကို အမြစ်ပြတ် ပျောက်ကင်းအောင် ကုသနိုင်ခြင်း မရှိဆိုသော စွပ်စွဲချက်သည် အခြေအမြစ် မရှိပါ” ဟု ဆိုသည်။ ဒေါက်တာ ပီတာဆင်က နာတာရှည် ရောဂါများတွင် အမြစ်ပြတ် ပျောက်ကင်းအောင် ကုသနိုင်သော ဆေးမရှိ၊ ဆေးကိုအသုံးချ ကုသ ရာတွင် လူနာ၏ ကိုယ်ခံအား ကျကျ သွားတတ်သည်။ စိတ်ညှို့ပြီး ကုသသော အခါ လူ၏ ကိုယ်ခံအားက တက်တက်လာသည်။ စိတ်ညှို့ အိပ်မွေ့ချ ကုသမှု၏ အဆုံးတွင် လူနာ၏ စိတ်အားသတ္တိမှာ အထူးကောင်းမွန်လာရကား လူနာသည် ထိုစိတ်အားဖြင့်ပင် နောင်တွင် ရောဂါများကို ခုခံနိုင်တော့သည်။ အိပ်မွေ့ချ ကုသခြင်းဖြင့် ငွေကုန် ကြေးကျလည်း သက်သာပါသည်။ ဆေးဖိုးဝါးခ အဆမတန် ကုန်ခြင်းမှ သက်သာပါသည်။ အိပ်မွေ့ချ ကုသ သည့်အခါ ပထမ ရောဂါလက္ခဏာများကို စူးစမ်း ပြီး ထိုလက္ခဏာများ ပပျောက်သွားအောင် အကြံပေး ကုသပါ။ ပြီးမှ လိမ္မာကျွမ်းကျင်သော စိတ်ပညာရှင်သည် ထိုသူ၏ ဝေဒနာ ချုပ်ပျောက်သည်မှ ပြန်ပြီး အားအင်ပြည့်ဖြိုး နာလန်ထပြီး ကျန်းမာလာအောင်အထိ အကြံပေး ကုသပါ။ ပြီးလျှင် နောင်အခါ လူနာကို ခြိမ်းခြောက်ခဲ့သော ဝေဒနာ အရိပ်အယောင် ပြန် ပေါ်လာလျှင် သူဘာသာ auto-suggestion (ကိုယ့်ဘာသာ အကြံပေးနည်း) ဖြင့် ခုခံနိုင်အောင်လည်း လုပ်ပေးရပါမည်။",
"imagelink":"https://i.pinimg.com/originals/60/05/d9/6005d9a998d8acd614aed1a933168600.gif",
"videolink":"",
"notetext":"",
"openlink":""
},
{
"title":"ဆရာစား ချန်ထားသော အိပ်မွေ့ချနည်းများ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဤကျမ်းငယ်ကို စကားအပိုမပါ တိုရှင်းလိုရင်း နည်းဖြင့် အိပ်မွေ့ချနည်း လက်စွဲဖြစ်အောင် အသုံးချနည်း အပြည့်အစုံ ပါရအောင် ရေးဖွဲ့ မည် ဟု ကျွန်ုပ် ရည်မှန်းခဲ့သည့် အလျောက် နောက်ထပ် အိပ်မွေ့ချနည်း အချို့ကို ထပ်မံ ဖြည့်စွက် တင်ပြလိုက်ပါဦးမည်။ ဤနည်းသည် ကျွန်ုပ်၏ ကိုယ်ပိုင် တီထွင်သော နည်းဖြစ်၍ အစက ဆရာစား ချန်ထားသည့် နည်းဖြစ်ပါ၏။ ယခုမူ မချွင်းမချန် တင်ပြပါမည်။

ချက်ချင်း အိပ်မွေ့ချနည်း။

ဤနည်းကို ဇာတ်ခုံပေါ်မှာ အိပ်မွေ့ချ ပွဲခင်းကျင်း ပြသသည့် အခါမှာ သုံးပါ။ ပိုပြီး ထိရောက်ပါသည်။ ပြပွဲအစတွင် အိပ်မွေ့ချ ခံမည့်သူကို ပွဲခင်းထဲမှ ဗော်လံတီယာ လုပ်လိုသူကို ခေါ်ပါ။ တော်ရုံတန်ရုံ လူသည် ပွဲခင်း ထဲကထွက်ပြီး ဇာတ်ခုံပေါ်သို့ မတက်ရဲပါ။ ထိုအထဲမှ တစ်ယောက်တလေ ထွက် ပေါ်လာပါက သူဇာတ်ခုံပေါ်သို့ တက်မည် ပြုသော အခါ သင်က လက်ဝဲလက်ကို ကမ်းပြီး သူ့ကို ဖေးကူသလိုနှင့် သူ့ဇက်ပေါ်သို့ ထိုလက်ဖြင့် ဆတ်ခနဲ အုပ်လိုက်ပါ။ သူ ဇာတ်ခုံလှေကားပေါ် တက်၍ သုံးထစ် လေးထစ်ခန့်ရောက်သောအခါ နောက်ဆုံး ဇာတ်ခုံပေါ် တက်မည့် ခြေလှမ်း လှမ်းစဉ် သင်၏ လွတ်နေသော ညာဘက်လက်ဖြင့် သူ၏ မေးစေ့ကို ကိုင်ပြီး နောက်သို့ ဆတ်ခနဲ ခပ်ကြိမ်းကြိမ်း တွန်းပစ်လိုက်ပါ။ ထိုသို့ ပြုလိုက်သည်ကို ပရိသတ် မမြင်နိုင်ပါ။(ဤနည်းကို အမျိုးသမီးများမှာ မသုံးရပါ။)

ဤသို့ ပရိသတ်ရှေ့မှာ သင် ခပ်ကြမ်းကြမ်း လုပ်လိုက်သည်ကို အိပ်မွေ့ချခံသူမှာ ပြန်လည် ခုခံအား မရှိပါ။ ထိုအပြုအမူ၏ အကျိုးသက်ရောက်မှုမှာ လက်သီးနှင့် ထိုးချလိုက်သလောက် ပြင်းထန်ပါသည်။ အမှုကြောင့် အိပ်မွေ့ချ ခံမည့်သူ၏ စိတ်ကို ညှိုးချုံးသွားစေပါသည်။ သင့်ကို သူ ကြောက်လန့်နေပြီ။ သို့သော် သူသည် ပရိသတ်ရှေ့တွင် ထူပူသွားသဖြင့် သူ့ကိုယ်သူ ဘာဖြစ်နေမှန်းလည်း မစဉ်းစားနိုင်တော့ပါ။

သင်သည် ဤနည်းဖြင့် သူ့အာရုံကို ဖမ်းချုပ်လိုက်နိုင်ပြီ ဖြစ်သည်။ သူ့ကို သင် ဘာလုပ်ဦးမည်နည်းဟုသာ သူ့စိတ်မှာ သင့်အပေါ် အာရုံ ရောက်လျှက် ကြည့်နေပေလိမ့်မည်။ သူ ခေါင်းထဲမှာ ဗလာ ဖြစ်နေပြီ။ သင်အကြံပေး ညွှန်ကြားသမျှကို သူနာခံရပေတော့မည်။ ထိုအခါ သင်က ဆိုနိုင်ပြီ။ 

“ခု မင်းကို ငါ အိပ်မွေ့ချမယ်၊ မင်း ငါ့အတွက် အိပ်ရမယ်၊ ကဲ အိပ် လိုက် တော့၊ မျက်စိကို မှိတ်ပြီး မင်း အိပ်လိုက်ပေတော့၊ မင်း အိပ်မောကြီး ကျသွား ပြီ”

ဤနည်းအတိုင်း ကျင့်သုံးလျှင် စမ်းသပ်မှု ဆယ်ခုတွင် ကိုးခု မုချအောင်မြင်ပါသည်။ သူသည် အိပ်ရင်းပင် လမ်းလျှောက်နေနိုင်သူ ဖြစ်သွား ပါလိမ့်မည်။ ဤနည်းကို ကျွန်ုပ် (ပါမောက္ခ ဝီလျံ) တီထွင် ထားခြင်းဖြစ်ပါသည်။

နောက်တစ်နည်း။

ခက်ခက်ခဲခဲ အိပ်မွေ့ ချရသူများ ဖြစ်လျှင် ထိုသူများကို အိပ်မွေ့ ချရာတွင် လွယ်ကူအောင် လုပ်သောနည်း တစ်နည်းကို ကျွန်ုပ် တွေ့ရှိခဲ့ပါ သည်။ ထိုနည်းသည် အိပ်မွေ့ချခံမည့် သူ၏ ဦးခေါင်းကို လည်စေခြင်း ဖြစ်ပါသည်။ ကုလားထိုင်မှာ ထိုင်ရင်း သူ့ခေါင်းကို ချာချာလည်အောင် လှည့်ခိုင်းပါ။

ကျွန်ုပ်က သူရှေ့မှာရပ်ပြီး ကျွန်ုပ်ကို စေ့စေ့ ကြည့်နေရန်လည်း ပြောထားပါသည်။ မိနစ် အတန်ကြာလျှင် သူမျက်လုံးတွေကို လုံးလုံး မဖွင့်နိုင်ဘဲ လုံးဝ မှိတ်ထားပါလိမ့်မည်။ ထိုအခါ သူ့ကို အိပ်ပျော်သွားပြီ ဖြစ်ကြောင်း အကြံပေး ညွှန်ကြားနိုင်ပြီ။ သူ အလိုက်သင့် အိပ်သွား ပါလိမ့်မည်။

နောက်တစ်နည်း။

အိပ်မွေ့ ချသည့်အခါ မျက်လုံးပိတ်ရန် ခဲယဉ်းသူများကို တွေ့ရတတ်သည်။ ၎င်းတို့အား မျက်လုံး မျက်ခွံညောင်းအောင် လုပ်သည့်နည်း များစွာ ရှိပါသည်။ အိပ်မွေ့ချ ခံသူ၏ ရှေ့မှာရပ်ပြီး သင်၏ ညာလက်ညှိုးကို ထောင်ပါ။ သူ့မျက်လုံး အထက် တစ်ပေလောက် အကွာမှာ ထားပါ။ ပြီးတော့ ပြောပါ။

“ခု ခင်ဗျား ဆရာ့လက်ညှိုးကို သေသေချာချာ ကြည့်နေ” ဆိုပြီး သင့်လက်ကို စက်ဝိုင်းသဏ္ဌာန် လှုပ်ရှားပါ။ လှုပ်ရှားရင်း သူ့အခြေအနေကို ကြည့် ပြီး မျက်လုံး ညောင်းလာပြီ၊ မျက်ခွံ လေးလာပြီ စသည်အားဖြင့် ရှေ့မှာ ပြခဲ့သလို အကြံပေး ပြောဆိုပါ။ ပြောရင်း သင့်လက်ကို တဖြည်းဖြည်း သူ့မျက်လုံး အနားသို့ ကပ်လာပါ။ တဖြည်းဖြည်း အောက်သို့ နှိမ့်သွားပါ။ နှုတ်ကလည်း သူ့ မျက်ခွံတွေကို ဖွင့်လို့မရတော့ကြောင်း၊ သူ အိပ်စက်သွားပြီ ဖြစ်ကြောင်းများကို ပြောပါ။

နောက်တစ်နည်း။

ဤနည်းမှာ သူ့ကို အခင်းပြင်ပေါ်မှာ အိပ်စေပြီး မျက်လုံးကို မှိတ်ထားခိုင်းပါ။ ပြီးမှ သင်က သူ၏ မျက်ခုံးနှစ်ခု ဆုံရာ နှာခေါင်းအထက် (နှာရောင်) ကို သင့်လက်ညှိုးဖြင့် ထောက်ထားပါ။ ထို့နောက် သူ မျက်ခွံများကို မဖွင့်ဘဲ ပိတ်လျက်ပင် အတွင်းက မျက်လုံးများကို အပေါ်သို့ ပင့်နိုင်သလောက် ပင့်လျက် မျက်လုံး လှန်ကြည့်ဖို့ ပြောပါ။ ပြီးနောက် သူ့မျက်လုံးများကို အဆက် မပြတ်လှည့်နေရန်လည်း ညွှန်ကြားပါ။ ခဏကြာလျှင် သူ၏ မျက်လုံးများညောင်းလာပြီး ပင်ပန်းသဖြင့် အိပ်ချင်သွားမည် ဖြစ်ပါသည်။ အိပ်မွေ့ချသူ အတွေ့အကြုံ ရလာသည်နှင့်အမျှ ဉာဏ်ရှိသလို စမ်းသပ် ကြည့်နိုင်ပါသည်။",
"imagelink":"https://i.pinimg.com/originals/00/39/29/0039297d91770f41d8f4eb06bd967695.gif",
"videolink":"",
"notetext":"",
"openlink":""
},
{
"title":"သာမန် အိပ်ပျော်နေစဉ် ရောဂါအနာကို ပျောက်ကင်းစေခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဤတွင် ရိုးရိုး အိပ်ပျော်နေသူအား ပြောဆို အကြံပေးနည်းဖြင့်၎င်း ကိုယ်ပေါ်မှာနာကျင် ကိုက်ခဲခြင်း၊ တောင့်တင်းခြင်း၊ အကြောတက်ခြင်း စသည့် ဝေဒနာများကို ပျောက်ကင်းစေသည့် နည်းလမ်းကို ဆိုပါဦးမည်။ ဤ နည်းကိုမူ လူတော်တော်များများ မသိကြသေးပါ။ စိတ်ညှို့ပညာ စာအုပ်များတွင်လည်း တွေ့နိုင်မည် မဟုတ်ပါ။ သို့သော် ဤနည်းသည် သိပ္ပံနည်းကျ ဖြစ်ရပ်မှန် တစ်ခုသာ ဖြစ်သည်။

ကျွန်ုပ် ရဲရင့်စွာ ဆိုဝံ့ပါသည်။ ဤနည်းဖြင့် ကုသလျှင် အကြောတက် တောင့်တင်း၍ နာကျင် ကိုက်ခဲမှု၊ အစာမကြေရောဂါ၊ အရက်စွဲ၊ ဆေးစွဲ၊ ဆေးလိပ်စွဲ အနာများကိုလည်း ဤသာမန် အိပ်ပျော်နေစဉ် ကုသနည်းဖြင့် ပျောက်ကင်းအောင် ကုသနိုင်ပါသည်။ ကုသနည်းမှာ သာမန် အိပ်ရိုး အိပ်စဉ်အခါ အကြံပေး တိုက်တွန်းနည်းကို တဖြည်းဖြည်း အားသန်လာအောင် လုပ်နည်းပင် ဖြစ်ပါသည်။ အကယ်၍ သင်သည် ဤနည်းကို လူစိမ်း တစ်ယောက်အား ပြောလျှင်တော့ သူက သင့်ကို ကြည့်ပြီး ပြုံးစစနှင့် မယုံသည့် အမူအရာကို ပြပါလိမ့်မည်။ သို့သော် အတွေ့အကြုံ အလို့ငှာ အိပ်ရာထဲ သေးပါသောကလေး တစ်ယောက်ကို စမ်းကြည့်ပါ။

သူ အိပ်ပျော်နေစဉ် “မင်း အိပ်ရာထဲမှာ သေးမပေါက်ရဘူး၊ မင်း အိပ်ရာထဲ သေးပေါက် ရင်တော့လား ရိုက်မယ်၊ တုတ်ကြီးကြီးနှင့် ရိုက်မယ်၊ မှတ်ထား၊ အိပ်ရာထဲ သေးမပေါက်ရဘူး၊ မင်း သေးပေါက်ချင်ရင် နိုးရမယ်။ သေးပေါက်ချင်တယ်လို့ လူကြီးတွေကို ပြောရမယ်” စသည်ဖြင့် သူ့ကို အကြိမ်ကြိမ် အိပ်ပျော်နေခိုက်မှာ အကြံပေးတိုက်တွန်းပါ။ ကလေး၏ ဘဝင်စိတ်က သင်ပြောသမျှကို ကြားပါသည်။ တဖြည်းဖြည်း ကလေးရဲ့အကျင့် ဆိုး ပျောက်သွားတာ သင်မယုံနိုင်စရာ တွေ့ရပါလိမ့်မည်။

စိတ်ညှို့အိပ်မွေ့ချ ပညာ၏ ဤအစိတ်အပိုင်းကို မိဘတိုင်းအား အထူး ကျွမ်းကျင်နေအောင် သင်ပေးထားသင့်ပါသည်။ သို့ဖြင့် မိမိတို့၏ ကလေး ငယ်များတွင် ဖြစ်ပေါ်လာတတ်သော အကျင့်ဆိုးများကို ကလေးများကို အသိမပေးဘဲ မိမိတို့ဘာသာ သူတို့ အိပ်ပျော်နေစဉ် အလွယ်တကူ ပြုပြင်၍ အကျင့်ဆိုးများ ပျောက်ကင်းသွားအောင် လုပ်ပေးနိုင်ပါသည်။

အမှန်ကို ဝန်ခံရလျှင် ကျွန်ုပ် (တက္ကသိုလ် အောင်မှူး) ကိုယ်တိုင်ကဲ့သို့ ကလေးများ အိပ်ပျော်နေစဉ် သူတို့ကို အကြံပေး ပြုပြင်နည်းကို မသိခဲ့ပါ။ ထို့ကြောင့် သားသမီးများ ငယ်စဉ် သွားကြိတ်ခြင်း အကျင့်ဆိုးနှင့် မိဘများ မသိဘဲ ပိုက်ဆံခိုးခြင်း အကျင့်ဆိုးများကို အိပ်မွေ့ချ၍ ပြုပြင်ခဲ့ရပါ သည်။

ကလေးများ ငယ်စဉ် မနှစ်သက်ဖွယ် အကျင့်ဆိုး အမျိုးမျိုး ဖြစ်တတ်ပါသည်။ ညည ထငိုခြင်း၊ သွားကြိတ်ခြင်းမျိုး၊ အိပ်ရာထဲ သေးပါခြင်းမျိုး၊ လိမ်ပြောတတ်ခြင်းမျိုး၊ ပိုက်ဆံခိုးခြင်းမျိုး စသည့် အကျင့်ဆိုးမှန်သမျှကို ရိုးရိုး အိပ်နေစဉ်မှာပင် အကြံပေး ပြုပြင်နည်းဖြင့် ပပျောက်စေနိုင်ပါသည်။

ဤသို့ ပြောဆိုရာတွင် အစ ပထမ၌ အကြံပေးချက်၊ တိုက်တွန်းချက်၊ ညွှန်ကြားချက်များကို တိုးတိုးသက်သာ ပြောပါ။ တဖြည်းဖြည်း အသံကို မြှင့်ပြောပါ။ ကလေး မနိုးပါစေနှင့်။ အိပ်မောကျနေစဉ် သာမန် ပြောနေကျ အသံကိုပင် ဩဇာသံပါအောင် ပြောပါ။ နိုးနေစဉ် ဆုံးမသည်ထက် အိပ်ပျော်နေ စဉ် ဆုံးမပါ။ ပိုပြီး ခရီးရောက်ကြောင်း အံ့ဩဖွယ်ရာ တွေ့ရပါလိမ့်မည်။

ဤ နည်းဖြင့် လေ့ကျင့်ပြောဆိုပြီး အကျင့် ရသွားသည့်အခါ သင်ကိုယ်တိုင် (မိဘ ကိုယ်တိုင်) အိပ်ပျော်နေသော သားသမီးကို စကားပြောနိုင် လာပါလိမ့်မည်။ သူတို့ လျှို့ဝှက်ထားသည် ထင်သောအချက် သူတို့ အိပ်ပျော်နေစဉ်မှာ မေး ပါ။ တဖြည်းဖြည်း သူစကား ပြောလာပါလိမ့်မည်။

သူနှင့်သင် အပြန်အလှန် ပြောလာနိုင်ကြောင်း သင် ကိုယ်တိုင်တွေ့ရမည်။ ကလေးလည်း မနိုးဘဲ အိပ်ပျော်လျက်ပင် သူ့အပြစ်များကို သူဝန်ခံ လိမ့်မည်။ ဤစာကို ဖတ်ပြီး သဘောကျ နားလည်နေသူများမှာ အခက်အခဲမရှိဘဲအောင် မြင်ပါလိမ့်မည်။ အလေ့အကျင့် လုပ်ရပါသည်။ ထိုကဲ့သို့ အပြန်အလှန် အိပ်နေသူနှင့် ပြောဆိုလာနိုင်သော အဆင့်သို့ ရောက်သည့်အခါ သင်၏ အကြံပေးချက်များမှာ ပိုပြီး အစွမ်းထက်၍ ထိရောက်လာပါလိမ့်မည်။

ကျွန်ုပ်သည် ဤနည်းဖြင့် အကိုက်အခဲ ရောဂါ၊ အကြောဆွဲ ရောဂါ၊ စိတ်တိုသော ရောဂါ၊ စကား ထစ်ခြင်း၊ လက်သည်း ကိုက်ခြင်း စသော အကျင့်ဆိုး စရိုက်ဆိုးများ အပြင် ဆေးလိပ်စွဲ၊ အရက်စွဲ၊ မော်ဖိန်းစွဲများကိုပါ ကုသခဲ့ရာ အောင်မြင်ဖူးပါသည်။ သာမန် အိပ်ပျော်စဉ် အကြံပေး၍ အကျင့်စာရိတ္တနှင့် ရောဂါအချို့ ကုသ ပျောက်ကင်းစေနိုင်ကြောင်း နည်းကို သိသူ မှာ လက်တစ်ဆုပ်စာမျှသာ ရှိပါလိမ့်မည်။ မိဘများအတွက် သားသမီးများ ဆုံးမရာတွင် လည်းကောင်း၊ အိပ်ရာထဲတွင် ခြေသလုံးတောင့်၊ ဇက်ကြောတက် အကိုက်အခဲ ရောဂါများကို ပျောက်ကင်းစေရာတွင် လည်းကောင်း အသုံးပြု နိုင်ပြီး ထိရောက်လှသည်။

ဤနည်းကို ကျွန်ုပ်က စေတနာရှေ့ထား၍ သတ္တဝါတို့အကျိုးငှာ ပေးလိုက်ပါသည်။ အများအားဖြင့် ဆေးပညာရှင်များသည် လူသားတို့မှာရှိသော အိပ်ပျော်နေသည့် စိတ်၏ အစွမ်းသတ္တိထူးရှိပုံကို အသိအမှတ် မပြုတတ်ကြပါ။ အမှုမဲ့ အမှတ်မဲ့ ထားတတ်ကြပါသည်။",
"imagelink":"https://i.pinimg.com/736x/a3/b5/84/a3b5842bcae27df2f7d397ff4c7706e6.jpg",
"videolink":"",
"notetext":"",
"openlink":""
},
{
"title":"အဆင့်မြင့် စိတ်သဘာဝ အချို့",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စိတ်ညှို့ခံသူကို သက်သာစွာ ကုလားထိုင် တစ်လုံးပေါ်မှာ ထိုင်ခိုင်းပါ။ ပြီး သူ့ကို နက်နက်ရှိုင်းရှိုင်း နှစ်နှစ်ခြိုက်ခြိုက် အိပ်ပျော်သွားအောင် အိပ်မွေ့ချလိုက်ပါ။ ထို့နောက် သင်က ဤသို့ဆိုပါ။

“မင်း နှစ်နှစ်ခြိုက်ခြိုက် အိပ်ပျော်သွားပြီ။ ခု မင်းကို ဒိဗ္ဗစက္ခုလို အမြင်ပေါက်အောင် ဆရာက လုပ်ပေးမယ်။ မင်းအနေနှင့် ဟိုးအလှမ်း ဝေးကွာတဲ့ အရပ်က အရာဝတ္ထုတွေကို နတ်မျက်စိနှင့် ကြည့်သလို အတိုင်းသား မြင်ရ မယ်၊ ဝတ္ထုပစ္စည်းတွေကို မြင်ရရုံ မကဘူး၊ လူတွေကိုလည်း မြင်ရမယ်၊ မြင်ရရုံမကဘူး၊ သူတို့ ပြောဆိုနေတဲ့ စကားတွေကိုပါ ကြားရမယ်၊ မင်း ခုဆရာဆီက မနောဓာတ် အဆက်အသွယ် ရပြီ၊ တခြား လူတွေနှင့်လည်း ဆရာက အဆက်အသွယ် လုပ်ပေးလိုက်ရင် မင်း ဆက်သွယ်လို့ရပြီ၊ နောက်ပြီး မင်း ဆရာ မေးသမျှကို ကျယ်လောင်တဲ့အသံနှင့် ပြောဆို ဖြေကြားနိုင်ပြီ၊ မင်း ဒီ အချိန်ကစပြီး ဆရာနှင့် စကား ပြောနိုင်ပြီ”

ဤသို့ ဆိုပြီးနောက် ခေတ္တစောင့်ပါ။ သူ့ အမူအရာတွေ ပြောင်းလာတာ သင် မြင်ရလိမ့်မည်။ မျက်လုံး မှိတ်ထားသော်လည်း မျက်ခွံအောက်က သူ မျက်လုံးတွေ လည်နေတာကို မြင်ရလိမ့်မည်။ အိပ်မွေ့ကျနေသူ စကားပြောဖို့ ကိစ္စမှာ လူသစ်ဖြစ်လျှင် အများအားဖြင့် တော်တော် ခက်ခက်ခဲခဲ လုပ်ယူ ရသည်။ အိပ်မွေ့ အကြိမ်ကြိမ် ချဖူးသူ ဖြစ်လျှင် လွယ်သည်။ တချို့လည်း ပထမ တစ်ကြိမ်မှာပင် လွယ်လွယ်ကူကူ ပြောတတ်ကြပါသည်။ ဤတွင် အိပ်မွေ့ချ ခံသူသည် လူစိမ်း မဖြစ်သင့်။ post-hypnotic suggestion ရပြီးသော ဝါရင့် ဖြစ်သင့်သည်။ သို့မှသာ ထိုသူ၏ ဘဝင်စိတ် နိုးထလာအောင် လုပ်ရလွယ်သည်။

ဤတွင် သူ၏အမြင်အာရုံ ထက်သန်လာမှုကို သိရအောင် နီးနီးစပ်စပ်ကစ၍ စမ်းပါ။ သင့် အိတ်ထဲတွင် ငွေ ဘယ်လောက်ရှိသလဲ၊ စာအိတ် ထဲမှာ ရေးထည့်ထားသော စာများမှာ ဘာတွေ ရေးထားသလဲ၊ စာအုပ် တစ်အုပ်ကို တခြား တစ်နေရာမှာ ဖွင့်ထားပြီး ထိုစာမျက်နှာပါ စာများကို ဘာစာတွေလဲဆိုပြီး သူ့ကို အိပ်မွေ့ချထားစဉ် လှမ်းကြည့်ပြီး ဖတ်ခိုင်းနိုင်သည်။

နီးစပ်ရာ ဖုံးကွယ်ထားသည့် ပစ္စည်းများကို အိပ်မွေ့ချ ကြည့်ခိုင်းရာတွင် သူက အမှန်အကန် ပြောဆိုနိုင်ပြီဆိုမှ နောက်တစ်ဆင့် တက်ပြီး ခပ် လှမ်းလှမ်းကို ကြည့်ရှုခိုင်းပြီး မေးပါ။

“ခုတစ်ခါ ဒီအိမ်ရဲ့ အရှေ့ဘက် သုံးအိမ်ကျော် (အိမ်နံပါတ်ပါ ပြောပါ) အိမ်မှာ ဘယ်သူတွေ ရှိသလဲ၊ ကြည့်လိုက်စမ်း၊ ယောက်ျား ဘယ်နှယောက် ရှိသလဲ၊ မိန်းမ ဘယ်နှယောက် ရှိသလဲ၊ ကလေး ဘယ်နှယောက် ရှိသလဲ။ လူအို အဘိုးကြီး အဘွားကြီး ဘယ်နှယောက် ရှိသလဲ” အစရှိသည်ကို အသေးစိတ် ကြည့်ရှုပြီး ပြောခိုင်းပါ။ (အိပ်မွေ့ချခံသူ မသိမကျွမ်းသော အိမ်ဖြစ်လျှင် ကောင်းပါသည်။)

ပြီးမှ “စောစောက အိမ်မှာ ဧည့်ခန်းထဲမှာ လူ ဘယ် နှယောက်ရှိသလဲ၊ ကြည့်စမ်း” ဟု ဆိုပါ။ သူက ဘယ်နှယောက် ရှိသည်ဆိုလျှင် သူတို့ ဘာလုပ် နေကြသလဲ” စကားပြောနေကြသည်။ “နားထောင်စမ်း၊ သူတို့ ဘာစကားပြောနေ ဘာအကြောင်း ပြောနေကြတာ လဲ” ဟု မေးပါ။ သူက ဘာအကြောင်း ပြောကြသည်ဟု ဆိုလျှင် မှတ်သားထားပြီး သူပြောတာ ဟုတ်မဟုတ် ကြည့်ပါ။ သူ အမြင်အကြား ပေါက်ခြင်း ရှိမရှိ သိ ရန် ဖြစ်ပါသည်။ လွယ်ကူကူ ပြုလုပ်နိုင်သော နည်းမှာ “ခု လမ်းထဲကို လူတစ်ယောက် ဝင် သလား ကြည့်စမ်း။ သူက ဘယ်နှယောက် ဝင်လာသည် ဆိုလျှင် “ယောက်ျားလား မိန်းမလား” မေးပါ ။ ထို့နောက် အသက်အရွယ်ကို မေးပါ။ “ခု သူ ဘယ်နား နေပြီလဲ” အဆင့်ဆင့် မေး။ “ဒီအိမ်ရှေ့ကို ရောက်လာပြီ” ဟု သူက ဆိုလျှင် ထွက်ကြည့်ပါ။ ဟုတ် မဟုတ် သိပါလိမ့်မည်။

ဤနည်းဖြင့် ဝေးလံသော အရပ်သို့ လှမ်းကြည့် ခိုင်း၍လည်း ရသည်။ သူပြောတာ ဟုတ် မဟုတ်ကို မိမိဘာသာ စုံစမ်းပါ။ ကျွန်ုပ် (တက္ကသိုလ် အောင်မှူး) ၏ အတွေ့အကြုံများမှာ အိပ်မွေ့ ချထားသူ တစ်ယောက်အား ရွာတစ်ရွာမှ အိမ်တစ်အိမ်ကို လှမ်းကြည့်ခိုင်းသည်။ ထိုအခါ ထိုသူသည် ထိုရွာသို့ စိတ်ဖြင့် သွားနေသည်။ ခဏကြာတော့ “ရွာထဲကို ဝင်လို့မရဘူးဟု သူက ဆိုသည်။ “ဘာဖြစ်လို့ ဝင်လို့ မရတာလဲ” မေးတော့ “ရွာစောင့်နတ်က တားထားတယ်၊ မဝင်ရဘူး” ဟု ဆိုပါသည်။ ဤကဲ့သို့ လူမျိုး ဓလေ့ ဘာသာယုံကြည်ရာကို လိုက်ပြီး ထူးထူးခြားခြား ဖြစ်ရပ်များကိုလည်း ကြုံရတတ် သည်။ ထိုအခါ အိပ်မွေ့ချ ဆရာက အကင်း ပါးရသည်။ “ဟုတ်လား၊ ဒါဆို ဆရာက ရွာစောင့်နတ်ကို ခွင့်ပန်ပေးမယ်၊ ကဲ ရွာစောင့် နတ်ကြီး၊ ကျုပ် တောင်းပန်ပါတယ်၊ သူ့ကို ရွာထဲ ဝင်ခွင့် ပေးလိုက်ပါဗျာ” ဟု ဆိုရပါသည်။ ထိုအခါ သူက “အင်း ရပြီ၊ ဝင်လို့ရပြီ” ဆိုပြီး ခဏကြာတော့ ရွာထဲက မိမိ ကြည့်ခိုင်းသော အိမ်မှာ ဘယ်သူတွေ ဘာလုပ်နေကြသည်ကို ပြောလေသည်။ ထိုကိစ္စမျိုးမှာ ဟုတ်မဟုတ် သက်သေ ထူရခက်သည်။

ပိုပြီးထူးခြားသည်မှာ ပစ္စုပ္ပန် ကာလတွင် နေရာဒေသ ကွာလှမ်းသော အရာများကို အမြင်ပေါက်သူအား ကြည့်ခိုင်းခြင်း အပြင် အနာဂတ် မဖြစ်သေးသည်ကို မြင်သလား၊ ကြို သိနိုင်သလားဟု သိချင်သဖြင့် ကျွန်ုပ် တစ် ကြိမ်က စမ်းသပ်ဖူးပါသည်။ (စာအုပ်များထဲတွင်တော့ အိပ်မွေ့ချသူမှာ ဖြစ်လာနိုင်သော စိတ်စွမ်းအင် များစွာကို ရေးသားထားကြပါသည်။ ၎င်းတို့ ဟုတ်မဟုတ် ကိုယ်တိုင် စမ်းသပ်ကြည့်ဖို့ လိုပါသည်။) ကျွန်ုပ် စမ်းသပ်သော အတွေ့အကြုံကို ဤတွင် ဆိုပါမည်။

တစ်ခါက မြိတ်မြို့မှ တပည့်တစ်ဦးကို ကျွန်ုပ်က တစ်ဖက် နိုင်ငံမှ ပစ္စည်းတစ်ခု လူကြုံ စက်လှေဖြင့် မှာပေးရန် ပြောထားရာ ထို တပည့်ရောက်ရာ သူက မှာထားပြီးကြောင်း ဆိုပါသည်။ ကျွန်ုပ်က အိပ်မွေ့ချ လက်တွေ့ စမ်းသပ်ပြီး ဆေးကုသမှုပင် ပြုလုပ်နေပြီ ဖြစ်သည်ကို သူမြင်တွေ့ပြီး သူလည်း အိပ်မွေ့ချကြည့်ချင်သည်ဟု ဆိုပါသည်။ သူကို အိပ်မွေ့ချပြီးနောက် သတိရသဖြင့် “မင်းကို ငါ မှာထားတဲ့ ပစ္စည်းပါမယ့် စက်လှေ ခု ပြန်လာပြီလား ကြည့်စမ်း” ဟု ကျွန်ုပ် က အကြံပေး လိုက်ပါသည်။ သူ့မျက်လုံးများ လည်နေပြီး “ဟာ ဟာ စက်လှေ နစ်သွားပြီ၊ စက်လှေ နစ်သွားပြီ” ဟု ဆိုပါသည်။ ထိုကိစ္စကို သူ ပြန်ပြီးမသိအောင်  post-hypnotic suggestion ပေးလိုက်ပါတယ်။

နောက်သုံးလလောက် ကြာတော့ မြိတ်မြို့မှ တစ်ခေါက် ပြန်လာပါသည်။ ခရီး ရောက်မဆိုက်ပင် ကျွန်ုပ်က “ငါ မှာထားတဲ့ ပစ္စည်း မရသေးဘူးလား” ဟု မေးရာ သူက ထုံးစံ အတိုင်း စပ်ဖြဲဖြဲ ရှေ့သွားပေါ်အောင်ရယ်ပြီး “ဆရာ့ကုသိုလ်ကံပဲ မကောင်းလို့လား မသိဘူး၊ အဲဒီ စက်လှေ နှစ်သွားတယ် ဆရာ” ဟု ဆိုပါသည်။ ဤကား ကျွန်ုပ် တွေ့ကြုံဖူးသည်ကိုသာ ဆိုခြင်းဖြစ်ပါသည်။

ပါမောက္ခ ဝီလျံသည် အမြင်ပေါက်ခြင်း သဘောကို အိပ်မွေ့ချခံသူတိုင်းအား တဖြည်းဖြည်း လေ့ကျင့် ပျိုးထောင်ပေးလျှင် ရနိုင်ကြောင်း လက်ခံအတည်ပြုပါသည်။ ဒေါက်တာ ဟော်လန်ဒါ၏ Method and Uses of Hypnosis and Self Hypnotic - A treatise on the powers of the subconscious mind ကျမ်းတွင်လည်း အကျယ်တဝင့် ဖော်ပြပါသည်။ (ထိုကျမ်းပါ အချက်အလက်များကို ဆရာ ဒေါက်တာ အုန်းမောင်၏ စိတ်ညှို့ပညာ ကျမ်းငယ်တွင် ဖော်ပြထားပြီး ဖြစ်သဖြင့် ဤတွင် မဖော်ပြတော့ပါ။)

အမြင်ပေါက်ခြင်း သဘောသည် ဘဝင်စိတ်၏ လွတ်လပ်သောအမြင် (The independent vision of subconscious mind) ဟု သဘော ကျသင့်ပါသည်။

အမြင်ပေါက်ခြင်းကို အသုံးချပြီး လူနာတစ်ဦးမှာ ဖြစ်ပေါ်နေသော ရောဂါ ရှာဖွေရေးကိစ္စကို မိမိ စိတ်ဝင်စားကြောင်း ဒေါက်တာ အုန်းမောင်က သူ၏ စိတ်ညှို့ပညာ စာအုပ် (စာမျက်နှာ-၈) တွင် ရေးထားပါသည်။

ဤနေရာမှာ ကျွန်ုပ် (တက္ကသိုလ် အောင်မှူး) ဆေးကုသစဉ်က ရသော အတွေ့အကြုံ တစ်ရပ်မှာ အောက်ပါအတိုင်း ဖြစ်ပါသည်။

လူနာ၏ အမည်ကို မမှတ်မိတော့ပါ။ အလွန် ဝသော လူတစ်ဦး ဖြစ်ပါသည်။ ထိုင်မှု ကိစ္စမှာပင် လူကူရအောင် ဝပါသည်။ သူသည် မျက်လုံးက တိမ် ရှိပါသည်။ သူကတော့ ဘာဆို ဘာကိုမှ မမြင်ပါ။ သို့သော် ဆရာဝန် သူမှာ မျက်လုံး ပျက်စီးသော လက္ခဏာ တစ်စုံတစ်ရာ မရှိဟု ဆို ပြောပြီး ကုသရန် လက်မခံဟု ဆိုပြီး ကြံရာမရသည့်အဆုံး ကျွန်ုပ်ထံ ရောက်လာခြင်း ဖြစ်ပါသည်။

အကြံကုန် ဂဠုန်ဆားချက် ဆိုသည့် သဘော ဖြစ်ပါလိမ့်မည်။ ထိုသို့ ဖြစ်သော်လည်း ကျွန်ုပ်သည် လက်လျှော့လိုစိတ် မရှိပါ။ သူ့ကို အိပ်မွေ့ချပြီး သူရောဂါ၏ ဇာစ်မြစ်ကို မေးရလျှင် သဲလွန်စ တစ်စုံတစ်ရာ ရကောင်း၏ဟု မှတ်ပြီး အိပ်မွေ့ချပါသည်။ တချို့ psycho-somatic ခေါ် သော စိတ်စွဲနာ ရောဂါများသည် စိတ်ကြောင်းခံ ရှိတတ်ကြ၍ စူးစမ်းရန် ကြံစည်ခြင်း ဖြစ်ပါသည်။

ထိုသူအား အိပ်မွေ့ချပြီး “ခင်ဗျား မျက်စိနှစ်ကွင်း အလင်းမရတာ ဘာကြောင့်လဲ၊ ရောဂါရဲ့ မူလ အကြောင်းရင်း အမှန်ကို အမှန်အတိုင်း ဆရာ သိချင်တယ်၊ ခင်ဗျားကို ခုဆရာက အမြင်ဓာတ် ပေး လိုက်ပြီ၊ ခင်ဗျားကိုယ်ကို ခင်ဗျား ရှု၊ ဘာကြောင့် ဒီဝေဒနာ ဖြစ်ရတာလဲ၊ ပြော၊ ပြော၊ ပြောစမ်း”

ဤသို့ တိုက်တွန်းလိုက်သောအခါ သူက “အဆီ ဖုံးနေတယ်” ဟု ဆိုပါသည်။ ကျွန်ုပ်သည် ဤကဲ့သို့ ဝလွန်းသူများမှာ မျက်စိကို အဆီဖုံးပြီး အလင်း အကြည်ဓာတ် ပျောက်ကွယ်နိုင်ခြင်း ရှိ မရှိ မသိပါ။ သူ ပြောသည့် အတိုင်းသာ မှန်လျှင် သူကိုယ်သူ အဆီချပြီး ကိုယ်ရေစစ်အောင် အားထုတ်နိုင်လျှင် သူမျက်စိ ပြန်မြင်မည်ဟု ယူဆသဖြင့် သူကို ပိန်အောင် အဆီချခိုင်း ရပါသည်။

ဤတွင် ကျွန်ုပ်၏ အတွေ့အကြုံမှာ စိတ်ညှို့ ထားသူ၏ အမြင်ဓာတ်ဖြင့် ခန္ဓာကိုယ်တွင်း (မိမိ သို့မဟုတ် သူတစ်ပါး)မှ ရောဂါ အနာကို ရှုခိုင်း၍ ထိုသူက ပြောဆိုသော ရောဂါ စစ်ချက်ကို ခေတ် ဆေးပညာက လက်ခံနိုင် မခံနိုင်မှာ ပြဿနာ ရှိသဖြင့် ထိုကိစ္စသည် ကာလပေါ် ရောဂါ ရှာဖွေရေး ကိရိယာများ အပေါ်တွင်သာ မှီခိုသင့်သော ကိစ္စအဖြစ် ထားလိုက်ပါသည်။

အမြင်ပေါက်လိုသူအား စိတ်ညှို့ဆရာသည် အနည်းဆုံး တစ်လ နှစ်လ နေ့စဉ် ရက်ဆက် အိပ်မွေ့ချပြီး လေ့ကျင့်ပျိုးထောင် ပေးမှသာ အား ကောင်းနိုင်ကြောင်း ပါမောက္ခ ဝီလျံက ဆိုပါသည်။ သဘောတရား သိရုံလောက်နှင့် မပြီးသေးပါ။",
"imagelink":"https://i.pinimg.com/originals/72/82/51/728251b0faa34067ce5d94875fed486f.gif",
"videolink":"",
"notetext":"",
"openlink":""
},
{
"title":"အိပ်မွေ့ချပြီးနောက်မှ ဖြစ်စေသော အကြံပေးတိုက်တွန်းချက်",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အင်္ဂလိပ်လို post-hypnotic Suggestion ကို အိပ်မွေ့ချပြီးနောက်မှ ဖြစ်စေသော အကြံပေး တိုက်တွန်းချက်ဟု ဆိုခြင်းဖြစ်ပါသည်။ အထက်မှာ ပြခဲ့သော “သွားကိုက်စေသော စမ်းသပ်ချက်” တွင် “မင်းရဲ သွားများသည် မင်း နိုးပြီး ငါးမိနစ် ကြာတော့ ကိုက်လာမယ်” ဟု အိပ်မွေ့ချစဉ်က အကြံပေး တိုက်တွန်း ထားခဲ့သည်။ ထိုအကြံပေး တိုက်တွန်းချက်သည် အိပ်မွေ့ချပြီးနောက် ကာလအတန်ကြာမှ အကျိုး ထင်လာသည်။ ထိုကဲ့သို့ အိပ်မွေ့ချစဉ်က သင် ဖြစ်စေလိုသည့်အတိုင်း ပြောဆိုအကြံပေး နှိုးဆော်ထားသော ကိစ္စသည် အိပ်မွေ့ချပြီးနောက် ပြန်နိုးလာသော အခါ သူ့ဘာသာ အကျိုး ထင်လာခြင်းကို post-hypnotic suggestion ဟုခေါ်ခြင်း ဖြစ်ပါသည်။

ထိုသဘောကို ရှင်းလင်း နားလည်ရန် သရုပ်ပြစမ်းသပ်ချက် တစ်ခုကို ဆိုပါမည်။

ဥပမာ သင်၏ စမ်းသပ်ခံပုဂ္ဂိုလ်ကို အိပ်မွေ့ချပါ။ ပြီးတော့ ဤသို့ အကြံပေး တိုက်တွန်းပါ။

“ဒီနေ့ဟာ စနေနေ့ဖြစ်တယ်၊ နောက် တစ်ပတ် အကြာ စနေနေ့ မနက် ကိုးနာရီမှာ မင်း ဘာအလုပ်ပဲ လုပ်နေနေ အဲဒီ အလုပ်ကို ပစ်ချထားခဲ့ပြီး ငါရှိတဲ့ ဒီအိမ် ဒီနေရာကို မင်း ဆက်ဆက် လာရမယ်၊ မင်းကို ငါ ခေါ်နေတာကို မင်းကြားမယ်၊ အဲဒီ အချိန်မှာ ဘာအခက်အခဲ အတိုက်အခံတွေရှိရှိ ငါ့ဆီကို မင်းရောက်အောင် လာရမယ်၊ ဒီကြားထဲမှာ မင်းကိုငါ ပြောထားတာ မှာထားတာတွေကို မင်းလုံးလုံး မှတ်လည်း မမှတ်မိဘူး၊ မင်း သတိလည်းမရဘူး”

ဤသို့ အကြံပေးခြင်းကို post-hypnotic suggestion ဟု ခေါ်ပါသည်။ ထိုသို့ သင်က ကြိုတင် အကြံပေးတိုက်တွန်းထားချက် ရှိလျှင် သင် သူ့ကိုချိန်းထားသည့် အချိန်ကို မေ့ကောင်း မေ့နေပါလိမ့်မည်။ သူက သူ့အချိန်ကျလျှင် သင့်ထံသို့ ဆိုက်ဆိုက်မြိုက်မြိုက် ရောက်လာပါလိမ့်မယ်။ သူ့မှာ တကယ့် ရေးကြီးခွင့်ကျယ်နှင့် အလောတကြီး ပျာတီးပျာယာ ရောက်လာမည် မလွဲပါ။

ဤတွင် လုပ်ထုံးလုပ်နည်း တစ်ရပ်ကို ဖော်ပြပါမည်။ ကျွန်ုပ် လုပ်လေ့လုပ်ထ ရှိသော စနစ် ဖြစ်ပါသည်။ ကျွန်ုပ်သည် လူတစ်ယောက် post- hypnotic suggestion ပေးပြီးလျှင် နောက်ထပ် ငါးမိနစ် သူကို ဆက်အနားယူ စေပါသည်။ ထိုငါးမိနစ်တွင် အခြား မည်သည့် အကြံပေးချက်ကိုမျှ ဆက်၍ မပေးတော့ပါ။

မြန်မာစကား ရိုးရိုးဖြင့်ပြောလျှင် နှပ်ထားလိုက် သည်ဟု ဆိုနိုင်ပါသည်။ အတွေ့အကြုံအရ ထိုကဲ့သို့ ငါးမိနစ်လောက် နှပ်ထားလိုက်ခြင်း အားဖြင့် ထိုအကြံပေး တိုက်တွန်းချက်သည် သူ၏ ဘဝင်စိတ် အတွင်းသို့ နက်နက်ရှိုင်းရှိုင်း ရောက်ရှိ တိုးဝင် သွားစေနိုင်ရုံမျှ သာမက သူ နိုးသော အခါမှာလည်း သတိမရတော့ပါ။ နိုးထသော အာရုံနှင့်ဝေး၍ မှေးမှိတ်သွားစေ နိုင်ပါသည်။

ဤနည်းဖြင့် သင်၏ စမ်းသပ်ခံ ပုဂ္ဂိုလ်သည် သင်၏ ကြိုတင်ပေးထားသော post-hypnotic suggestion ကိုအကောင်အထည်ဖေါ် ဆောင်ရွက်ပြီ ဆိုပါက သူမှာအဆင့်မြင့် စိတ်တန်ခိုး သတ္တိများဖြစ်သော အမြင်ပေါက်မှု၊ မနော မနောချင်းဆက်သွယ်မှု၊ အတွေး (စိတ်ကူး) ကို တစ်ဦးမှတစ်ဦးသို့ လွှဲပြောင်းမှုများ တိုးတက် ဖြစ်ပေါ်လာရန်အတွက် လုံလောက်သော သမာဓိ (စိတ်တည်ငြိမ်မှု) အဆင့်ကို ရောက်အောင် ဖန်တီး နိုင်ပြီဟု သဘောကျပါ။",
"imagelink":"https://i.pinimg.com/originals/c2/e5/0a/c2e50aa6f820439233abcec0260a2168.gif",
"videolink":"",
"notetext":"",
"openlink":""
},
{
"title":"နာကျင်ခြင်း ဝေဒနာကို ထိန်းချုပ်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ချပြီး လူ၏ ဝေဒနာ (နာကျင်မှု) ကို ထိန်းချုပ်နိုင်သည်။ ဤအချက်ကို လက်တွေ့ သရုပ်ပြရန် အတွက် သင်၏ အိပ်မွေ့ချခံသူကို ကုလားထိုင်ပေါ်မှာ ထိုင်ခိုင်းပါ။ ထို့နောက် သူ မျက်လုံးကို သင့်လက်ဝါးဖြင့် ပွတ်သပ်လိုက်ပြီး

“မြန်မြန် အိပ်စမ်း၊ နှစ်နှစ်ခြိုက်ခြိုက် အိပ်” ဟု အမိန့်ပေးပါ။ ထို့ နောက် သင်က ထိထိမိမိ ပြောပါ။

“မင်း ကိုယ်ပေါ်မှာ နာကျင်ခြင်း ဝေဒနာ လုံးဝ ချုပ်သွားပြီ၊ မင်းဟာ နာကျင်တာကို လုံးဝ မသိတော့ဘူး၊ ဘယ်လို နာကျင်တာကိုမှ မသိဘူး၊ ငါ မင်းကို ကိုင်တာ ထိတာကို မင်းသိတယ်၊ ဒါပေမဲ့ နာကျင်တာကိုတော့ လုံးဝမသိဘူး၊ မင်း ကိုယ်မှာ နာကျင်ခြင်း ဝေဒနာ လုံးဝချုပ်ပြီ၊ မင်း နှစ်နှစ်ခြိုက်ခြိုက် အိပ်ပျော်သွားပြီ”

ဤသို့ အကြံပေးပြီးနောက် အပ်တစ်ချောင်းကို ယူပြီး သူ၏ လက်ကောက်ဝတ် နေရာမှာ အရေပြားကို ခေါက်ပြီး ထိုးစိုက်လိုက်ပါ။ “မနာဘူး၊ မင်း လုံးဝ မနာဘူး” ဆိုပြီး ထိုးပါ။ သူ လုံးဝ မနာကြောင်း တွေ့ရမည်။ ထို့နောက် သူ လက်မှာ အပ်ထိုးထားကြောင်းကို ပရိသတ် မြင်အောင်ပြပါ။ ထို့နောက် လက်ကို ပြန်ချပြီး ဆိုပါ။

“မင်း နိုးလာတဲ့အခါ မင်းလက်မှာ အပ်ကြီး တန်းလန်း ဖြစ်နေတာကိုမြင်တော့ မင်းလုံးဝ မနာကျင်တာကို အံ့အားသင့် နေလိမ့်မယ်၊ ဒါပေမဲ့ မင်း နိုး ပြီး ငါးမိနစ် ကြာရင်တော့ နည်းနည်း နာလာမယ်၊ ဒီအခါ မင်းကို ပြန်ပြီး အိပ်မွေ့ချမယ်၊ ပြီးတော့ မနာမကျင်စေဘဲ ဒီအပ်ကို ပြန်ဖြုတ်လိုက်မယ်။ ကဲ တစ်၊ နှစ်၊ သုံး နိုးတော့”

သူ နိုးလာတော့ သူ့လက်မှာ အပ်စိုက်ထားတာ တွေ့ပြီး အံ့အားသင့်မည်။ သူ လုံးဝ မနာတာလည်း တွေ့မည်။ စကား ပြောနေစဉ် ခဏလောက် ကြာတော့ စောစောက မနာကျင်သော သတ္တိတွေ ပြယ်လာမည်။ သူ မျက်နှာက မသက်မသာ ဖြစ်လာမည်။ နောက်ပြီး သူ့လက် နာလာပြီလို့ ပြောလိမ့်မည်။ )

ထိုအခါ အိပ်မွေ့ချသူက သူ့ကို လက်ဝါး တစ်ချက် ဝှေ့လိုက်ပြီး၊ ပြန်အိပ်တော့” ဟု ဆိုလိုက်သည်နှင့် သူ ပြန်အိပ်သွားမည်။ ထိုအခါ ကိုယ်ပေါ်မှာ နာကျင်မှု လုံးဝမရှိတော့ဘူး၊ လုံးလုံး မနာဘူး၊ နာကျင်ခြင်း အားလုံး ချုပ်ငြိမ်းသွားပြီ” ဆိုပြီး အပ်ကို ပြန်နုတ်လိုက်ပါ။

“အပ်စိုက်ထားတဲ့ နေရာမှာ လုံးဝမနာဘူး၊ နောင်လည်း လုံးဝမနာဘူး၊ ဒဏ်ရာလည်း မကျန်ရဘူး” ဆိုပြီး ထိုနေရာကို သင့် လက်ဖြင့် ပွတ်သပ်လိုက်ပါ။ သူ ပြန်နိုးလာသည့် အခါ နာမှန်း ကျင်မှန်း လုံးဝ မသိတော့ပါ။ သူလည်း ပကတိ ချမ်းချမ်းသာသာ ရှိလိမ့်မည်။

ဤစမ်းသပ်ချက်သည် ပရိသတ်ကို ပြရာတွင် အကျိုးရှိပါသည်။ အဘယ်အကျိုး ရှိသနည်း ဆိုလျှင် ဤပညာရပ်သည် ရောဂါ ဝေဒနာများကို ကုသ ပျောက်ကင်းစေနိုင်သော သတ္တိထူးရှိကြောင်း ထင်ရှားစေသော အကျိုး ဖြစ်ပါသည်။ ဤနည်းဖြင့် ကုသလျှင် ပျောက်ကင်းနိုင်သော သဘောရှိကြောင်း ပရိသတ်စိတ်မှာ ယုံကြည် သက်ဝင် သွားစေနိုင်ပါသည်။ ကိုယ်ပေါ်က ဝေဒနာကို စိတ်တန်ခိုးဖြင့် ပယ်ဖျောက်စေနိုင်ကြောင်း ပရိသတ် ယုံကြည်စိတ်ချရန် အထူးအရေးကြီး ပါသည်။

ဤနည်းဖြင့် နာကျင်ခြင်း လုံးဝမခံစားရဘဲ ခွဲစိတ် ကုသမှုအထိ ဤနည်းကို ချဲ့ထွင်သွားနိုင်သည်။ ထို့အပြင် မီးဖွားရာတွင်လည်း မိခင်အား ဝေဒနာ မခံစားရစေဘဲ မီးဖွားနိုင်အောင် ကူညီနိုင်ပါသည်။

ဤတွင် အိပ်မွေ့ချစဉ်ပေးသော အကြံပေး တိုက်တွန်းချက်များ (suggestion) နှင့် အိပ်မွေ့ချပြီး နောက်ပိုင်းတွင် တည်တံ့ ဖြစ်ပေါ်စေရမည့် post-hypnotic suggestion များ ကွာခြားပုံကို အထက်မှာ ဆိုခဲ့ပြီး ဖြစ်ပါ သည်။ ထို့ကြောင့် အထက်တွင် နာကျင်မှု ပပျောက်အောင် ပြုလုပ်ရာတွင် post-hypnotic suggestion ပေးထားဖူးသူများ ဖြစ်သင့်ပါသည်။

တချို့ အိပ်မွေ့ချပညာရှင်များသည် မိမိတို့၏ တပည့်များအား ဤပညာ သင်ကြားပေးရာတွင် ချက်ချင်း လက်ဝှေ့ပြီး အိပ်ခိုင်းရုံဖြင့် အိပ်မွေ့ချ နိုင်ဖို့ ကြိုးစား တတ်ကြလေသည်။ ကျွန်ုပ် အတွေ့ အကြုံအရတော့ လူစိမ်း၊ တစ်ခါမျှ အိပ်မွေ့ချ မခံဖူးသူကို ထိုမျှ လွယ်လွယ် အိပ်မွေ့ချ၍မရပါ။ ပထမ suggestion အရ “နောက်တစ်ကြိမ် မင်းကို အိပ်မွေ့ချရင် ငါက အိပ် ဆိုလိုက်တာနှင့် မင်း အိပ်ပျော်သွားရမယ်” လို့ ပြောထားမှသာ အလွယ်တကူ အိပ်မွေ့ ချနိုင်ပါလိမ့်မည်။

လူတိုင်းကို ချက်ချင်း အလွယ်တကူ အိပ်မွေ့ချနိုင်သော နည်းများကို ယခု ဆိုပါမည်။ ထိုနည်းများကို တော်ရုံ စိတ်ပညာ ပါမောက္ခများပင် မသိသေးဟု ပါမောက္ခ ဝီလျံက ဆိုပါသည်။",
"imagelink":"https://i.pinimg.com/originals/22/b3/16/22b316febc5eeb6feb8b36a6ceb10f04.gif",
"videolink":"",
"notetext":"",
"openlink":""
},
{
"title":"နိုးလာသည့်အခါ အံ့အားသင့်စေခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"တချို့ စိတ်ပညာဖြင့် ပဉ္စလက်လိုလုပ်ပြီပြီး ပြုစားသူများ အသုံးပြုတတ်သော နည်းတစ်ခုကို ဗဟုသုတ အလို့ငှာ ဤတွင်ဆိုပါမည်။ သင် ကိုယ်တိုင်လည်း လုပ်ကြည့်နိုင်ပါသည်။

အစမ်းခံပုဂ္ဂိုလ်ကို ကုလားထိုင်မှာ ထိုင်ခိုင်းပါ။ ထို့နောက် လက်တစ်ဖက်ကို သူ့နဖူးပေါ်မှာ အသာတင်ပါ။ သင်က သူ့နောက်က အမိန့်ပေးပါ။ “မင်း ငါ့ ကို မျက်လုံးလှန်ပြီး ကြည့်စမ်း၊ ကြည့်ထား၊ မျက်လုံးတွေ ကျိန်းလာပြီ၊ မင်း မျက်ခွံ လန်လာပြီ၊ မင်းမျက်ခွံတွေ အင်မတန် လေးလာပြီ၊ မင်း မျက်လုံးတွေ မှိတ်ချင်နေကြပြီ၊ မှိတ်သွားကြံပြီ။ မှိတ်လိုက်တော့၊ အိပ် အိပ် နှစ်နှစ်ခြိုက်ခြိုက် အိပ်တော့၊ မင်း ပြန်နိုးလာတဲ့ အခါကျရင် မင်းသွားတွေ အရမ်းကိုက် ကြလိမ့်မယ်၊ တော်တော် ဆိုးဆိုးဝါးဝါး ကိုက်မယ်၊ မင်းကို ငါက သွားကိုက်အောင် အမိန့် ပေးထားတယ် ဆိုတာလည်း မင်းလုံးဝသတိ မရဘူး၊ မမှတ်မိဘူး၊ ခု မင်း အိပ်မောကျသွားပြီ။

မင်း ပြန်နိုးတဲ့အခါကျရင် အိပ်မွေ့ကျနေတုန်းက မင်းကို ငါပြောထားတာတွေကို ဘာမှ မမှတ်မိရဘူး။ အိပ်မွေ့ ကျစဉ်တုန်းက ငါ ပြောခဲ့တဲ့ စကားတွေကို ငါ ပြန်ပြောမှပဲ မင်းသတိရ ရမယ်၊ ကျန်တာတွေကို ငါ မပြောဘဲ နှင့် ဘာမှမမှတ်မိရဘူး၊ မင်း နိုးလာတဲ့အခါ မင်း သွားကိုက်တဲ့ ဝေဒနာကို ပြင်းပြင်းထန်ထန် ခံစားရမယ်။ အဲဒီ ဝေဒနာကို ငါ့လက်နှင့် သပ်ချလိုက်ရုံနှင့် ယူပစ်သလို ပျောက်ကင်း ချမ်းသာသွားတာကိုလည်း မင်းကိုယ်တိုင်တွေ့ ရမယ်။ တစ်၊ နှစ်၊ သုံး နိုးတော့၊ လန်းလန်းဆန်းဆန်း နိုးတော့ ဤသို့ အမိန့် ပေးပြီးနောက် ထိုသူသည် ပြုံးပြုံးရွှင်ရွှင်ပင် နိုးလာလိမ့်မည်။ အခြား အကြောင်းအရာများကို သူအား ပြောဆိုနေစဉ် ခဏကြာပါက ထိုသူ အမူ အရာ ပျက်လာမည်။ ပြုံရွှင်နေသော မျက်နှာမှာ ရှုံ့မဲ့ပြီး မခံမရပ်သာအောင် ဖြစ်လာမည်။ သူ့ပါးကို လက်ကိုင်ပဝါအုပ်ပြီး ဟိုပြေး ဒီပြေး ဖြစ်လာမည်။ ပါးစပ်ကကျွတ်ကျွတ် ဆိုပြီး ဆောက်တည်ရာမရ ဖြစ်နေလျှင်

သင်က “ဘာ ဖြစ်တာလဲ” ဟု မေးပါ။ “သွားကိုက်တယ် ဆရာ” “တော်တော် ကိုက်သလား” “ဟာ တော်တော်ဆိုးတယ်၊ ချက်ချင်း ဘယ်လို ဖြစ်တာလဲမသိဘူး” ကြာကြာ အချိန်ဆွဲ မထားပါနှင့်။

“ဟုတ်လား၊ လာ လာ ဒီလောက် သွားကိုက်တာများဗျာ၊ ကျုပ်က လက်ကလေးနှင့် သပ်ချလိုက်တာနှင့် ယူပစ်သလို ပျောက်သွားနိုင်ပါတယ် ဆိုပြီး သူ့ပါးပေါ်မှာ လက်ဝါးတင်ပြီး တစ်ဖက်စီ “ကဲ သွားကိုက်တဲ့ ဝေဒနာပျောက်ရော့ဗျာ” ဆိုပြီး သပ်ချလိုက်ပါ။

သူ့ ဝေဒနာ ချက်ချင်းပျောက်ကင်းသွားလိမ့်မည်။ သင့် ပရိသတ်စိတ်မှာ သင်ကို တော်တော်စွမ်းတဲ့ ဆရာပဲဟုလည်း တအံ့တဩ ထင်မြင်သွားနိုင်ပါ သည်။ အထူးအဆန်းဟုလည်း ထင်နိုင်ပါသည်။ တကယ်တော့ အထူးအဆန်း မဟုတ်ပါ။ လူ၏ ရုပ်ခန္ဓာ (ကိုယ်) ပေါ်မှာ ဘဝင်စိတ်၏ လွှမ်းမိုးမှု ဘယ်လောက် ကြီးကြီးမားမား ရှိနေသည်ကို သင် သိစေလို၍ ဖော်ပြခြင်း ဖြစ်ပါသည်။",
"imagelink":"https://i.pinimg.com/originals/d2/8a/e4/d28ae4d749090dd085d3b3eec27784ae.gif",
"videolink":"",
"notetext":"",
"openlink":""
},
{
"title":"အိပ်မွေ့ကျသူ ပြန်နိုးခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ ကျသူကို မနှိုးဘဲထားလျှင် အိပ်မွေ့ကျခြင်းသည် ရိုးရိုး အိပ်ခြင်းသို့ ပြောင်းသွားပြီးနောက် အချိန်ကျလျှင် သူဘာသာ နိုးလာပါလိမ့်မည်။ အိပ်ရေးဝပြီး နိုးလာသကဲ့သို့ပင် အင်အားပြည့်ဖြိုးကာ လန်းဆန်း နေပါသည်။

ကျွန်ုပ်၏ အတွေ့အကြုံအရတော့ အိပ်မွေ့ကျသူကို ပြန်နှိုးရာတွင် အခက်အခဲ တစ်စုံတစ်ရာ မကြုံဖူးပါ။ ပြီးတော့ အိပ်မွေ့ချသူက အိပ်မွေ့ကျနေသူပေါ်မှ မိမိ၏ လွှမ်းမိုးထားမှုကို အလွယ်တကူ မဖယ်ရှားနိုင်သော အခက်အခဲမျိုး ရှိကြောင်းကိုလည်း ကြားပင် မကြားဖူးပါ။ အိပ်မွေ့ချထားသူကို ပြန်နှိုးရာ၌ အသုံးပြုနိုင်သော နည်းများကို ယခု ကျွန်ုပ် ဖော်ပြပါမည်။ ထိုနည်း အားလုံးပင် သူ့နည်းနှင့်သူ ကောင်းမွန်ကြသည်ချည်းသာ ဖြစ်ကြပါသည်။

အိပ်မွေ့ချခြင်းကို ရောဂါ ကုသရေး ကိစ္စအတွက် ပြုလုပ်သည့် ကိစ္စဖြစ်လျှင် အိပ်မွေ့ချ ခံသူအား တစ်စုံတစ်ရာ စိတ်လှုပ်ရှားဖွယ် ဖြစ်ရပ်မျိုးမှ လုံးဝ ကင်းရှင်းစေသင့်ပါသည်။ ထိုကဲ့သို့ အကျိုးပြု လုပ်ငန်းအတွက် အိပ်မွေ့ချခြင်းကို အသုံးပြုသောအခါ အောက်ပါ နည်းဖြင့် ပြန်နှိုး သင့်ပါသည်။ အိပ်မွေ့ကျနေသူအား ကုသရေး ကိစ္စနှင့် ပတ်သက်သော ပြုဖွယ်ကိစ္စများ အားလုံးကို ဆောင်ရွက်ပြီးပြီဆိုပါက သူ့ကို သင်က ပြန်နှိုးရန် အသင့်ဖြစ်သောအခါ “မကြာခင် ခင်ဗျားကို ကျုပ် ပြန်နှိုးတော့မယ်” ဟု ရိုးရိုးပင်ကြိုတင် သတိပေးသည့် အနေဖြင့် ပြောပါ။ ဤသို့ဖြင့် သူ့စိတ်ကို ပြင်ဆင် ချိန် ပေးလိုက်ပါ။ ချက်ချင်း ရုတ်တရက် “နိုးတော့၊ ထတော့” ဟု အမိန့်ပေးခြင်းထက် ကြိုတင် ပြင်ဆင်ခွင့် ပေးခြင်းက ပိုကောင်းပါသည်။

ကျွန်ုပ် အသုံးပြုသောနည်းမှာ အောက်ပါအတိုင်း ဖြစ်ပါသည်။

“ခင်ဗျားကို ကျုပ်နှိုးတော့မယ်၊ တစ်၊ နှစ်၊ သုံး အချက်ပေးမယ်။ ခင်ဗျား ကိုယ်ပေါ်မှာ ထုံကျဉ် ကိုက်ခဲခြင်း ဘာမှမရှိဘဲ ပကတိ ပေါ့ပါး ရွှင်လန်း နေရမယ်။ စိတ်ထဲမှာ ထင်ယောင်ထင်မှား ဖြစ်တာတို့ အိပ်ချင်မူးတူး လေးလံ ထိုင်းမှိုင်းတာတို့လည်း ဘာဆိုဘာမှ မရှိရဘူး၊ ကျုပ်က တစ် နှစ် သုံး ရေတွက်ပြီး နိုးတော့ ထ တော့လို့ ဆိုလိုက်တာနှင့် ခင်ဗျား မျက်လုံး ပွင့်ပြီး နဂို စိတ်အခြေအနေအတိုင်း ပကတိ ကောင်းမွန် လန်းဆန်းသွားရမယ်။

“ခု ကျုပ်က တစ်၊ နှစ်၊ သုံး ရေတွက်လို့ သုံးကို ရောက်တာနှင့် ခင်ဗျား မျက်လုံးဖွင့်ပါ၊ အဲဒီ အချိန်မှာ ခင်ဗျား နိုးပြီ၊ ကဲ ခု ကျုပ်အသံကို ဂရုစိုက်ပါ၊ နားလည်တယ် မဟုတ်လား၊ ဂဏန်း ရေတွက်မယ်၊ တစ်၊ နှစ် သုံး နိုးတော့” နောက်ဆုံး “နိုးတော့” ဆိုသော စကားကို တိုက်တွန်းသည့် သဘော မြန်မြန်ထက်ထက် ပြောပါ။ အားထည့်ပြီး ပြောပါ။

ဤနည်းကို အသုံးပြုပြီး နှိုးသောအခါ အိပ်မွေ့ချခံသူ၏ ကိုယ်ပေါ် မျက်နှာပေါ်တွင် မလိုလားအပ်သော အိပ်မွေ့ ဩဇာ အကြွင်းအကျန်များ အားလုံးကို ဖယ်ရှားပြီးမှ နှိုးဖို့ သတိပြုပါ။ အထက်တွင် ဖော်ပြထားသော အကြံပေးချက်တွင် အိပ်မွေ့ချ၍ ဖြစ်ပေါ်ခဲ့သော စိတ်ပိုင်း ရုပ်ပိုင်းမှ ထင်ယောင် ထင်မှားမှုများ၊ အာရုံမှားများ၊ ညောင်းညာ ထုံကျဉ် ကိုက်ခဲမှုများ၊ တောင့်တင်းမှုများ၊ လေးလံမှုများ၊ ထိုင်းမှိုင်းမှုများ အားလုံးကို ဖယ်ရှားပစ် ရေးသည် အရေးကြီးကြောင်း ဆိုလိုခြင်းဖြစ်ပါသည်။

ကျန်းမာ၍ အားသန်သော အကြံပေး ညွှန်ကြားချက်များကိုပေးပြီး ကုသမှု၊ ပဲ့ပြင် ဆုံးမမှုများအပြီးတွင် ဤနည်းကို အစဉ် လိုက်နာ၍ လူနာ (အစမ်းခံ ပုဂ္ဂိုလ်) ကို ပြန်နှိုးပါ။ သင်၏ အိပ်မွေ့ချခံသူမှာလိုသော အကျိုးကို အပြည့်အဝ ခံစားရပါလိမ့်မည်။

တစ်ခါတစ်ရံ အချိန်အတော်အတန် ကြာအောင် အိပ်မွေ့ချထားပြီး ထိုသူအား ပြန်နှိုးသောအခါ မနိုးတစ်ဝက် နိုးတစ်ဝက်ဖြစ်ပြီး ပြန်အိပ် ချင်ကြောင်း ပြသနေတတ်သည်။ မစိုးရိမ်ပါနှင့်။ မထိတ်လန့်ပါနှင့်။ ထိုသူတို့သည် အိပ်မွေ့ကျပြီးနောက် တစ်ဆက်တည်း ဆက်အိပ်တတ်သူများ ဖြစ်သည်။ ၎င်းတို့သည် ကိုယ့်ကိုယ်ကိုယ် အိပ်မွေ့ချသော (auto-hypnotizing person) များ ဖြစ်ကြပါသည်။

ထိုကဲ့သို့သော ကိုယ့်ကိုယ်ကိုယ် အိပ်မွေ့ ကျအောင် ပြုလုပ်သော အလေ့အထကို ပပျောက်သွား အောင် suggestion (အကြံပေး ညွှန်ကြားခြင်းဖြင့် ထိန်းချုပ် ပြုပြင်နိုင်ပါသည်။ ဤသို့ အကြံပေးရန်မှာလည်း မခက်ပါ။ ထိုသူ အိပ်မွေ့ကျနေစဉ် သူ့အား “ကျုပ်က နိုးရင် ခင်ဗျား ” ချက်ချင်း နိုးရမယ်၊ ပကတိ လန်းလန်းဆန်းဆန်း နိုးရမယ်၊ အိပ်ချင်စိတ် မကျန်ရဘူး၊ လုံးဝ ပြန်မအိပ်ရဘူး၊ ပြီးတော့ ခင်ဗျားဟာ နောင်ကိုလည်း နေ့အချိန်မှာ အိပ်ချင်စိတ် လုံးလုံး မရှိတော့ဘူး၊ အမှတ်တမဲ့ လည်း မအိပ်ရဘူး”

ဤသို့ အကြံပေးထားခြင်းဖြင့် ထိုသူသည် နေ့လယ် အိပ်ချင်သော အကျင့်ပါ ပပျောက်အောင် ထိန်းချုပ်နိုင်သည်။) အိပ်မွေ့ချခြင်းသည် သရုပ်ပြဲပွဲအတွက် ပြုလုပ်ခြင်းဖြစ်လျှင် အခြားနည်း (လှန့်၍ နှိုးသောနည်း) တစ်ခုကို အသုံးပြုလျှင် ပိုကောင်းပါသည်။ ပိုကောင်းသည်ဟု ဆိုခြင်းမှာ ပွဲကြည့် ပရိသတ်က အိပ်မွေ့ချသူကို အထင် ကြီးစေနိုင်ခြင်းကို ဆိုလိုပါသည်။

အိပ်မွေ့ချထားသူ၏ နားနားမှာကပ်ပြီး လက်ခုပ် တီးကာ “ဟုတ်ပြီ နားထောင်” ဟု ဆိုလိုက်ခြင်းဖြင့် ပရိသတ်က အိပ်မွေ့ချသူမှာ ထူးခြားသော အစွမ်းသတ္တိ တစ်ခုရှိသည်။ ထိုအစွမ်းဖြင့် အိပ်မွေ့ကျနေသူကို အမိန့် ပေး နိုင်သည်ဟု ထင်တတ်ကြပါသည်။)

“မင်းကို ငါ နှိုးပြီ၊ ခု မင်း နိုးလာပြီ” ဤသို့ ရိုးရိုး ပြော၍လည်း ရသည်။ “ငါ တစ်၊ နှစ်၊ သုံး ရေမယ်။ သုံးရောက်ရင် မင်း နိုးရမယ်” ဆိုပြီး တစ်၊ နှစ်၊ သုံး ရေတွက်လည်း ရပါသည်။ သို့မဟုတ် အိပ်မွေ့ချထားသူကိုပင် “ကဲ ခု မင်း တစ်၊ နှစ်၊ သုံး၊ လေး၊ တစ်ဆယ် အထိ ရေစမ်း၊ ငါးကို ရောက်ရင် မင်း နိုး သွားမယ်၊ ရေ” ဟု အမိန့်ပေးပါ။

သင်ပြောသည့်အတိုင်း သူ ရေတွက်စဉ် ဂဏန်း ငါးသို့ ရောက်လျှင် သူနိုးမည်။ သို့သော် သူသည် တစ်ဆယ် အထိဆက်ပြီး ရေတွက်နေပါလိမ့် မည်။

အခြားတစ်နည်းမှာ သူ့ကို အိပ်မွေ့ချထားစဉ် ကုလားထိုင် တစ်လုံးကို ယူခိုင်းပါ။ ထိုကုလားထိုင်ပေါ်တွင် သူထိုင်လိုက်သည်နှင့် တစ်ပြိုင်နက် နိုးသွားရမည်ဟု အမိန့်ပေးပါ။ ထိုအခါ သူ ကုလားထိုင်ကိုယူပြီး ထိုင်မည်။ ထိုင်သည်နှင့် နိုးသွားပါလိမ့်မည်။",
"imagelink":"https://i.pinimg.com/736x/aa/bd/14/aabd14177db5e16cd9201e52d4d8a2bb.jpg",
"videolink":"",
"notetext":"",
"openlink":""
},
{
"title":"ဘဝင်ကျခြင်း အခြင်းအရာ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဘဝင်ကျခြင်းသည် အိပ်မွေ့ကျစဉ် ဖြစ်ပေါ်လာသော ထူးခြားသည့် စိတ်စွမ်းသတ္တိ တစ်မျိုးဖြစ်ပါသည်။ အိပ်မွေ့ကျပြီး ဘဝင် ကျကာ မေ့မြောနေသူ၏ ကိုယ်ပေါ်မှ ကြွက်သားများ၏ လှုပ်ရှားမှုများကို တားဆီးနိုင် ကြောင်း၊ အာရုံခံစားမှုများ ပပျောက်အောင်လည်း လုပ်နိုင်ကြောင်း၊ တချို့ နိုင်ငံများတွင် အိပ်မွေ့ချပြီး ခွဲစိတ် ကုသမှုများပင် ပြုလုပ်နေကြကြောင်း စာမှာတွေ့ ဖူး၊ ဖတ်ဖူးကြမည် ဖြစ်ပါသည်။ စိတ်ညှို့ထားသူအား ခံစားချက် ထိန်းချုပ်ထားပြီး ထုံးနှင့် ဇဝက်သာလို စူးရှသည့် အနံ့ကိုပင် အားရပါးရ ရှုခိုင်းနိုင်ပါ သည်။ မသက်မသာ ခံစားရမှုမျိုး မရှိတော့ပါ။ သူ့ကို လိုအပ်သော အကြံပေးချက်များ ပေးပြီးပါက ငရုတ်ကောင်းမှုန့်များကို “သကြားမှုန့်တွေ သိပ်ချိုတယ်” ဟု ဆိုပြီး ပေးနိုင်သည်။ သူသည် ပူခြင်း၊ စပ်ခြင်း မရှိဘဲ ငရုတ်မှုန့်များကို စားပစ်လိုက်ပါလိမ့်မည်။ ဆပ်ပြာခဲကိုလည်း ကိတ်မုန့်ဆိုပြီး ကျွေးပါ၊ သူ့စိတ်မှာ ကိတ်မုန့်အမှတ်ဖြင့် မြိန်ရှက်စွာ စားပါလိမ့်မည်။ နာကျင်မှု မရှိအောင် အကြံပေးပြီး လုံးဝ မနာကျင်အောင်လည်း လုပ်နိုင်ပါသည်။ ထို့ပြင် အထက်တွင် ညွှန်းဆိုခဲ့သလို လူစင်စစ်က တိရစ္ဆာန်လို၊ လူကြီးက ကလေးလို စရိုက် ပြောင်းလဲသွားအောင်လည်း ဘဝင် ပြုလုပ်နိုင်ပါသည်။

ဤအခြေအနေတွင် အံ့ဖွယ် သဘာဝလွန် ထူးခြား အာရုံ ခံစားမှုများ ဖြစ်ပေါ်လာအောင်လည်း ပြုလုပ်နိုင်ကြောင်း နောက်ပိုင်းတွင် ဆိုပါမည်။

အလားတူစွာ အမှန်တကယ် သက်ရှိထင်ရှား မိမိ အနားတွင် မရှိသူ တစ်ဦး ကို “မင်းအနားကို ဘယ်သူဘယ်ဝါ ရောက်နေပြီ၊ သူ့ကို ကြည့်လိုက် ဟု ဆိုပြီး သူ့စိတ်မှာ ထင်မြင်လာအောင်လည်း ပြုလုပ်နိုင်သည်။ သူ့အနီးမှာ အမှန်တကယ် ရှိနေသူကို သူမမြင်ဘဲ ထိုသူ ကိုယ်ပျောက် နေအောင်လည်း အကြံပေး ပြုပြင်နိုင်သည်။ အလားတူစွာ ကတ်ပြား အဖြူတစ်ချပ်ကို ပေးပြီး ထိုအရာသည် မည်သူ ဓာတ်ပုံဖြစ်ကြောင်း ပြောပြီး ကြည့်ခိုင်း၍လည်းရသည်။ ကတ်ပြား အဖြူတစ်ချပ်ကို ဦးစွာပြပြီး ဒီဓာတ်ပုံဟာ ဘယ်သူ့ဓာတ်ပုံဖြစ်ကြောင်း သူ့ကို ပထမ ပြောထားပါ။ ထို့နောက် ထိုကတ်ပြားကို အခြား အလားတူရွယ်တူ ကတ်ပြား အဖြူများနှင့် ရောလိုက်ပါ။ ပြီးမှ ထိုအပုံထဲမှ စောစောက သူ့ကို ပြောထားသည့် ကတ်ပြားကို ပြန်ရွေးခိုင်းပါ။ သူသည် စောစောက ပြထားသော ကတ်ပြားကိုပင် အမှားအယွင်းမရှိ ရွေးချယ် ပြနိုင် ပါလိမ့်မည်။ ဤနည်းဖြင့် အိပ်မွေ့ချသူ၏ အမြင်အာရုံ စူးရှ ထက်မြက်လာအောင် လေ့ကျင့်ပေးနိုင်သည်။

အလားတူပင် အကြားအာရုံ ထူးထူးခြားခြား ထက်မြက်လာအောင်လည်း စိတ်ညှို့အကြံပေးပြီး ပြုပြင်ပေးနိုင်ပါသည်။ အိပ်မွေ့ချထားသူ၏ ရသာရုံကို ထိန်းချုပ် ပြုပြင်ထားပြီး ဖယောင်းတိုင်ကို သကာချောင်းဟု ဆိုပြီး စားခိုင်းလျှင်လည်း ထိုသူသည် အရသာကို ရရှိ ခံစားပြီး ဖယောင်းတိုင်ကို ဝါး စားပစ်နိုင်ပါသည်။ အလားတူ အနံ့ အာရုံကိုလည်း ပြုပြင်နိုင်ပါသည်။ အနံ့ဆိုးကို အနံ့ကောင်း အဖြစ်ပြောင်းလဲနိုင်သည်။ နှင်းဆီပန်း အနံ့ကိုပင် အလွန်ပုပ်သိုးသော အနံ့ ဖြစ်ကြောင်း အကြံပေးနှိုးဆော်ထားလျှင် ထိုသူ သည် ထိုအနံ့ကိုခံ၍ မရတော့ပါ။ ဤကား အာရုံမှားများကို ဖန်တီးခြင်း ဖြစ်ပါသည်။

ဤကဲ့သို့ ဘဝင်ကျအောင် အိပ်မောကျ သွားသော အခါ ထိုသူ၏ မျက်နှာ တစ်ခြမ်းတွင် ပျော်ရွှင်မှု၊ တခြားတစ်ခြမ်းတွင် ဝေဒနာကို တစ်ပြိုင်နက် ဖော်ပြခိုင်း၍ပင် ရပါသည်။

ထို့အတူ ဘယ်ဘက်သို့ သူ့ခေါင်း လှည့်သောအခါ အလွန် ဝမ်းနည်း ဖွယ်ဖြစ်ရပ်ကိုမြင်ပြီး သူ ငိုချင်လာအောင်၊ ထို့နောက် ညာဘက်သို့ ခေါင်း လှည့်ခိုင်းသည်နှင့် သူ ရယ်ချင်လာအောင်လည်း အကြံပေး ပြုပြင်၍ ရပါသည်။ ဆိုလိုသည်မှာ ဘဝင်ကျချိန် ဘဝင်စိတ် နိုးထစဉ်အခါ လူမှာ ထူးခြားသော အာရုံခံစားမှုများ ပေါ်လာတတ်သဖြင့် ထိုအခြင်းအရာကို စိတ်ညှို့ ပညာရှင်က သိနားလည်စွာ အသုံးချတတ်ရန် ဖြစ်ပါသည်။",
"imagelink":"https://i.pinimg.com/736x/36/34/dc/3634dcffee28fbe8a00a493744b7cc1e.jpg",
"videolink":"",
"notetext":"",
"openlink":""
},
{
"title":"ဘဝင်ကျ၍ မေ့ပြောခြင်းကမ္ဘာ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ကျပြီး မေ့မြောသွားခြင်းကို အင်္ဂလိပ်လို trance ဟု ခေါ်သည်။ trance ကို ဈာန်ဇောကျသည်၊ ဘဝင်ကျသည်၊ သမာပတ် ဝင်စားသည်ဟု အကြောင်းကိစ္စ အားလျော်စွာ မြန်မာပြန်နိုင်ပါသည်။ သမာဓိ အာရုံ တစ်ခုခုတွင် စိတ်တည်ငြိမ်ပြီး ရုပ်ခန္ဓာပါ အပေါ်ယံ သိစိတ်ကင်းလျက် မြောနေခြင်းသည် trance ဖြစ်ပါသည်။ အိပ်မွေ့ကျသွားသော အခါ လူသည် အာရုံတစ်ခုတည်းတွင် စူးစိုက်စွာ ဘဝင် ကျနေတတ်သည်။ ထိုအခါ ပတ်ဝန်းကျင်မှာ ဘာတွေ ဖြစ်နေသည်ကို ထိုသူမသိတော့ပါ။ ကြားလည်း မကြားတော့ပါ။ သူ့မျက်လုံးများ ဖွင့်ကြည့်နေသော်လည်း သူသည် ရုပ်ပတ်ဝန်းကျင်ကို ဘာမျှမမြင်ပါ။ သူ့မျက်လုံးထဲတွင် အိပ်မက်ကမ္ဘာမှ အာရုံတွေသာ ရှိသည်ဟု ဆိုနိုင်ပါလိမ့်မည်။ သူသည် အိပ်မွေ့ချသူ၏ စကားသံများကိုသာ ကြားနေသည်ဟု ဆိုနိုင်သည်။ အိပ်မွေ့ ချသူက သူ့ကို သဲကန္တာရထဲ ရောက်နေပြီဟု ဆိုလျှင် သူ့စိတ်မှာ အမှန်ပင် သဲကန္တာရ အတွေ့အကြုံများကိုသာ သိမြင်ခံစားရ တော့သည်။ စိတ်အာရုံသစ်များကိုသာ ရရှိနေတတ်သည်။ သူ့ကို အိပ်မွေ့ချ သူက အသက် ၇၀ ကျော် လူကြီးလူကောင်း တစ်ယောက်ဖြစ်သွားပြီဟု အကြံပေးလိုက်လျှင် သူသည် တကယ့်လူကြီး အသွင်ပြောင်းလဲသွား တော့သည်။

သို့မဟုတ် သူ့ကို တကယ့် လေးဖက်တွား အရွယ်ကလေး ဖြစ်သွားပြီဆိုလျှင်လည်း သူသည် တကယ့် ကလေးလို တုံ့ပြန် ပြုမူလာလေသည်။ ကုန်ကုန်ပြောရလျှင် သူ့ကို ခင်ဗျား မျောက် ဖြစ်သွားပြီဟု ဆိုလျှင်ပင် သူသည် မျောက်တစ်ကောင်လို လှုပ်ရှားလာသည်ကို ရယ်ရွှင်ဖွယ်ရာ တွေ့ရပါသည်။ အိပ်မွေ့ကျပြီး မေ့မြောကာ ဘဝင်ကျသွားပြီဆိုလျှင် အိပ်မွေ့ချသူသည် အိပ်မွေ့ချခံသူ၏ ဘဝင် စိတ်နှင့် တိုက်ရိုက် ဆက်သွယ်နိုင်တော့သည်။ သူသည် ပင်ကိုအာရုံသိစိတ်ချုပ်ပြီး တကယ့် ပတ်ဝန်းကျင် ဘဝကို လုံးဝမသိတော့ချေ။

ဤတွင် တကယ့်ဖြစ်ရပ်တချို့ကို ဖော်ပြသင့်ပါသည်။ လူတစ်ဦးကို နက်နက်ရှိုင်းရှိုင်း အိပ်မောကျပြီး ဘဝင် ကျသွားအောင် ပြုလုပ်နိုင်ပြီဆိုလျှင် သင် မမျှော်လင့်ထားသော အံ့ဩဖွယ် ထူးခြားချက်များကို ထိုသူ ပြုမူလာကြောင်း တွေ့ရပေမည်။

ကျွန်ုပ် (တက္ကသိုလ် အောင်မှူး) ၏ ကိုယ်တွေ့ ကြုံဖူးသော အဖြစ်သနစ်အချို့ကို ဖော်ပြပါမည်။

စစ်တွေမြို့မှ တပည့်တစ်ဦးဖြစ်သူ ကိုအောင်ခင်စောကို အိပ်မွေ့ ချစဉ် သူဘဝင် ကျလျှင်ကျချင်း ပက်လက်လန် လဲကျနေရာမှ ကုန်းထပြီး ကျွန်ုပ်ကို ရှိခိုးကန်တော့လေသည်။ (ဘာကြောင့် ကျွန်ုပ်ကို ကန်တော့သည်ကို နောင် သင့်ရာအခန်းတွင် ဖော်ပြပါမည်။)

နောက် မောင်မောင်စိုး ဆိုသူ တပည့်တစ်ဦးကို အိပ်မွေ့ချသောအခါ “ကြောက်တယ်၊ ကြောက်တယ်။ ကျုပ် လူတွေ အများကြီးကို သတ်ခဲ့တယ်၊ မျက်နှာဖြူကုလားတွေ၊ မျက်နှာဖြူ ကုလားတွေ” ဟု အော်နေသည်။

မင်းဒင် ဆိုသော တပည့်ကိုအိပ်မွေ့ချ၍ ဘဝင်စိတ် ပေါ်ကအခါ “ဟင်း ဘယ်ရမလဲ၊ ငါ့ကို ဒီလိုလုပ်လို့ ဘယ်ရမလဲ” ဆိုတာ လန်လဲကျနေရာမှ ထပြီး သိုင်းချ နေလေတော့သည်။

ကျွန်ုပ်၏ ဇနီးကို အိပ်မွေ့ချစဉ် ရှိုက်ကြီး တငင်ငိုပြီး ကျွန်ုပ်ကို လက်ညှိုးညွှန်လျက် “အဖေကြီး အဖေကြီး” ဟု ခေါ် သည်။ ဤကား ဘဝင် ကျစအခါ ဖောက်ပြန်ဖြစ်ပေါ်လာတ ထူးခြားမှုများ ဖြစ်ကြပါသည်။

လူပုဂ္ဂိုလ်ကိုလိုက်ပြီး အမျိုးမျိုး ဖြစ်တတ်သည်။ ဘဝင်စိတ်ထဲက အိပ်မက်ကမ္ဘာမှ အတွေ့အကြုံများ ပြန်ပေါ်လာ ဖြစ်သည်ဟု သဘောပေါက် ထားသင့်ပါသည်။

အိပ်မွေ့ကျနေစဉ် နေ့စဉ်ဘဝထဲက အတွေ့အကြုံများ အားလုံး မေ့သွား တတ်ကြပါသည်။ ထို့အတူ အိပ်မွေ့မှ ပြန်နိုးလာသောအခါ အိပ်မွေ့ချစဉ် ဖြစ် ပျက်ခဲ့သော အခြင်းအရာ အတွေ့အကြုံများ အားလုံးကို မေ့သွားတတ်ကြပါသည်။

ဘဝင်ကျပြီး လုံးဝမေ့မြောသွားသူများသည် အိပ်ရာ ပြန်နိုးကြသောအခါ သူအိပ်မွေ့ကျစဉ် ဘာတွေ ဖြစ်ခဲ့သလဲဟု ပြန်မေးပါက ဘာမျှ မသိကြတော့ပါ။ အိပ်ရာမှ နိုးလာသူလို ဖြစ်နေတတ်ကြပါသည်။ သို့ရာတွင် ဤကဲ့သို့ ဘဝင်စိတ်ထဲမှ အိပ်မက်လို အတွေ့အကြုံများ ပြန်ပေါ်အောင် စိတ်ညှို့ပြီးသူများသည် နောက်ရက်များတွင် သူတို့ စိတ်ထဲမှာ အာရုံ နှစ်မျိုးခံစားနေရပြီး ငေးငိုင် နေတတ်ကြပါသည်။ အိပ်မွေ့ချစဉ်က ခံစားချက်များကိုလည်း ခံစားနေရသလို ဖြစ်နေတတ်ကြပါသည်။

အိပ်မွေ့ချ၍ အောင်အောင်မြင်မြင် နက်နက်ရှိုင်းရှိုင်း အိပ်မွေ့ကျပြီးသူများကို သင်က နှိုးပြီးသည့်တိုင် သူကို အိပ်မွေ့ချစဉ်က ပေးထားသော အမိန့် များ၊ ညွှန်ကြားချက်များ၊ အကြံပေးချက်များက သူတို့ အပေါ်တွင် ဆက်လက် လွှမ်းမိုးနေကြဆဲ ဖြစ်ပါသည်။

အိပ်မွေ့ချခံသူသည် သင် အကြံပေးညွှန်ပြီသော ခံစားချက်များကို ခံစားတတ်သော်လည်း တစ်ကြိမ်လျှင် ခံစားချက်တစ်မျိုး၊ စိတ်ကူး တစ်မျိုးကိုသာ ခံစားသိမ်းယူတတ်ကြပါသည်။ ထို့ကြောင့် ကျွမ်းကျင်သော အိပ်မွေ့ ချ ပညာရှင်သည် အိပ်မွေ့ တစ်ကြိမ်ချလျှင် မိမိ အကြံပြုလိုသော စိတ်ကူး၊ အကြံအစည် ခံစားချက် တစ်ခုကိုသာ လူနာ၊ သို့မဟုတ် အိပ်မွေ့ချခံသူအား ပေးတတ်ကြသည်။

တစ်ကြိမ်တည်းတွင် စိတ်ကူးအကြံအစည် နှစ်မျိုး သို့ သုံးမျိုး မပေးရ။ ဥပမာ ဆေးလိပ်စွဲ ရောဂါကို ဖျောက်ဖျက်ရန် အိပ်မွေ့ချသောအခါ အရက်စွဲ၊ ဘိန်းစွဲများကိုပါ တစ်ကြိမ်တည်း ဖျောက်ဖျက်ရန် အားမထုတ်သင့်။ တစ်ကြိမ်လျှင် စိတ်ကူး တစ်မျိုး၊ အကြံပြုချက် တစ်မျိုးကိုသာ ပေးပြီး သူ့ကို ပြန်နှိုးရမည်။

အိပ်မွေ့ချခံပြီးသူသည် ပြန်နိုးလာသည့် တိုင်အောင် အိပ်မွေ့ ချစဉ်က ပေးထားသော အကြံပေး နှိုးဆော်ချက်များ၏ လွှမ်းမိုးမှု အောက်သို့ ပြန်ရောက်သွားနိုင်ပါသည်။ ထို့ပြင် တစ်ကြိမ် ကောင်းမွန်စွာ အိပ်မွေ့ ချ၍ အောင်မြင်ပြီးသူအား နောက်တစ်ကြိမ်တွင် အိပ်မွေ့ ချရသည်မှာ အလွန်လွယ်ကူပါသည်။ တချို့ကို အိပ်မွေ့ချမည့် နေရာတွင် အသင့် အနေအထား၌ ထားပြီးပါက “ကဲ အိပ်တော့” ဟု တစ်ခွန်း ပြောရုံဖြင့်ပင် ထိုသူအိပ်မွေ့ကျသွား တတ်ပါသည်။

ပါမောက္ခ ဝီလျံက အိပ်မွေ့ တစ်ကြိမ်ချလျှင် အိပ်မွေ့ချသူကို ဆယ်မိနစ် ဆယ့်ငါးမိနစ်သာ ထားပြီး ပြန်နှိုးသင့်သည်ဟု ဆိုပါသည်။ ဤကား သာမန် အိပ်မွေ့ချ စမ်းသပ်သည့်အခါ မှန်ပါသည်။ သို့ရာတွင် ဆေးကုသမှု ပြုရမည့် အခါများ၌မူ အချိန် တစ်နာရီခန့် ကြာချင်လည်း ကြာတတ်ပါသည်။ လိုအပ်သလို အချိန် ယူနိုင်ပါသည်။",
"imagelink":"https://i.pinimg.com/736x/43/17/52/43175284f57675212829174382ac4a58.jpg",
"videolink":"",
"notetext":"",
"openlink":""
},
{
"title":"ခက်ခဲသော ကိစ္စများကို ကိုင်တွယ်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အကယ်၍ အိပ်မွေ့ချစဉ် မျက်လုံး ပိတ်ခိုင်းသော်လည်း မျက်လုံး မပိတ်ဘဲနေ တတ်သော ခက်ခက်ခဲခဲ လုပ်ရသည့် သူမျိုးနှင့် ကြုံရတတ်သည်။ ထိုအခါ ဘယ်လို လုပ်မည်နည်း။ ထိုသူများနှင့် ကြုံရသောအခါ သင်၏ လက်ညှိုးနှင့် လက်မကြားမှာ ငါးမူးစေ့ အဖြူ အသစ်တစ်ခုကို ဖြစ်စေ၊ သို့မဟုတ် ကျပ်စေ့ ဒင်္ဂါးအသစ် တစ်ခုကို ဖြစ်စေ၊ အလားတူ အရောင်လက်သော အလုံးအဝိုင်း တစ်ခုကိုဖြစ်စေ၊ သို့မဟုတ် အလွယ်တကူ သင်၏ ငွေရောင် ရွှေရောင် လက်ပတ်နာရီကို ဖြစ်စေ ကိုင်ထားပြီး သူ့မျက်လုံးနှင့် အထက်လေးလက်မ လောက် အမြင့်တွင် တစ်ပေအကွာလောက်မှာ ထားပြီး ထိုပစ္စည်းကို ငေးကြည့် ခိုင်းထားပါ။ အချိန်အတန်ကြာ ထားပါ။ တစ်မိနစ်လောက် ကြာကြာ (သူ့မျက်လုံး မျက်ခွံလေးလံမှု အနေအထားကို ကြည့်ပြီး ထို့ထက် ကြာသင့်လျှင် ကြာကြာ) ထားပါ။ ထိုသို့ ကြည့်ခိုင်းထားစဉ် အောက်ပါ စကားများဖြင့် ထပ်တလဲလဲ အကြံပေးပါ။

“မင်းမျက်ခွံတွေ လေးလာပြီ၊ မင်းမျက်ခွံတွေ သိပ်ပြီး လေး လေး လာပြီ၊ (အသံကို ဆွဲပြော)။ မင်းရဲ့ မျက်ခွံတွေဟာ အဆမတန် လေးလံ ထိုင်းမှိုင်းပြီး မှိတ်ချင်နေကြပြီ၊ ခုဆို စောစောကထက် ပိုလေးလာကြပြီ၊ ဒီ မျက်ခွံတွေကို ဖွင့်ထားရတာ ညောင်းပြီး လေးနေလို့ မင်းမျက်လုံးကို မှိတ်ပြီးမှိန်းနေလိုက် ချင်ပြီ”

ဤစကားများကို တဖြည်းဖြည်း အသံကိုပါ နှိမ့်ပြီး တဖြည်းဖြည်းနှင့် လေးလေးကန်ကန် ပြောပါ။ ပြောရင်း အချိန်အတန်ကြာတော့ သင်၏ မြှောက်ထားသော လက်ကို အောက်သို့ချမှန်းမသိ တဖြည်းဖြည်း နှိမ့်ချပါ။ သူမျက်လုံးက သင် ကြည့်ခိုင်းထားသော နေရာကိုသာ တန်းတန်းမတ်မတ် ကြည့်နေကြလိမ့်မည်။ သင့်လက် တဖြည်းဖြည်း အောက်သို့ ရောက်လာလေလေ သူမျက်ခွံတွေ စင်းပြီး မှိတ်လာလေလေ ဖြစ်သည်ကို သင်တွေ့ရပါ လိမ့်မည်။

ဆက်ပြောပါ။ “မင်းရဲ မျက်ခွံတွေဟာ လေးလံပြီး ထိုင်းမှိုင်းနေကြပြီ၊ မင်း သိပ်အိပ်ချင်နေပါပြီ၊ ဒီမျက်လုံးတွေကို ဖွင့်မထားချင်လောက်အောင် အိပ်စက်လိုက်ချင်ပြီ၊ မင်း သိပ်အိပ်ချင်နေပါပြီ၊ ခု မင်း မျက်လုံးတွေလည်း မှေးမှိတ်သွားကြပြီ၊ ဒီတော့ မင်းအနေနှင့် မှေးမှိတ်ပြီး အလိုက်သင့်သာ အိပ်လိုက်တော့၊ မျက်လုံးတွေကို မှေးမှိတ်ပြီး မင်းအိပ်နိုင်ပြီ၊ စိတ်ချလက်ချ နှစ်နှစ် ခြိုက်ခြိုက် အိပ်ပါ၊ မျက်လုံးတွေကလည်း ဖွင့်လို့ကို မရတော့ပါဘူး၊ ခု မင်းမျက်လုံးတွေဟာ လုံးဝပိတ်ပြီး မင်းလည်း နှစ်နှစ်ခြိုက်ခြိုက် အိပ်သွားပြီ၊ ခုဆို ငါ့ (ဆရာ) အသံကလွဲလို့ မင်း ဘာသံကိုမှ မကြားတော့ဘူး၊ မင်းနားထဲမှာ ဆရာ့ အသံကိုပဲ ကြားနေပြီ၊ အိပ် အိပ်၊ နှစ်နှစ်ခြိုက် ခြိုက် အိပ်ပါ၊ မင်း သိပ်ပြီး အိပ်မော ကျသွားပါပြီ၊ မင်း လှုပ်လည်းမလှုပ်ချင် တော့ဘူး၊ မင်း ကိုယ်ပေါ်မှာ ဘာဆို ဘာခံစားချက်မှလည်း မရှိတော့ဘူး၊ မင်းရဲ့ မျက်လုံးတွေဟာလည်း ဖွင့်လို့မရတော့ပါဘူး”

တစ်ခါတစ်ရံတွင် လူကသာ အိပ်ချင်နေပြီး မျက်လုံးကို မမှိတ်ဘဲ ထားသူများကိုလည်း ကြုံရတတ်ပါသည်။ ထိုအခါမျိုးတွင် အထက်မှာပြောခဲ့သလို သင့်လက်ဝါးဖြင့် အသာကလေး သပ်ချသော နည်းကိုသုံးပြီး လက်မဖြင့် သူမျက်လုံးမှ မျက်ခွံကို ဆွဲချပြီး ပိတ်လိုက်ပါ။ သူ နှစ်နှစ်ခြိုက်ခြိုက် အိပ်သွားပါလိမ့်မည်။ ထိုသူတို့သည် အမှန်မှာ အိပ်မွေ့ချခြင်းကို ခံယူလွယ်သူများသာ ဖြစ်ကြပါသည်။

တချို့လည်း တစ်ကြိမ်တည်းနှင့် လုံးဝသတိ မေ့မျောသွားသည်အထိ အိပ်မွေ့မကျတတ်။ ထိုသူတို့မှာ အမှန် အိပ်မွေ့ချသည့် (သို့‌) ကွင်း ထဲသို့ ရောက်သွားပြီးဖြစ်သည်။ သို့ရာတွင် သူတို့စိတ်မှာ အိပ်မပျော်ဟု ထင်နေတတ်သည်။ ထိုသူတို့စိတ်မှာ သူတို့ကို အိပ်မွေ့ချ၍ မရဟု အထင်အမြင် ရောက်တတ်ပါသည်။ ထိုသူမျိုး ဖြစ်လျှင် မငြင်းပါနှင့်။

နောက်တစ်ကြိမ်ဆို ခင်ဗျား ထင်သလို မေ့မျောတဲ့အထိ အိပ်မွေ့ ကျသွားပါလိမ့်မယ်၊ တချို့ ပုဂ္ဂိုလ်တွေဟာ ဒီလိုပဲ တစ်ဆင့်ပြီး တစ်ဆင့် တက်ရတာမျိုးလည်း ရှိပါတယ်” ဟု ပြောပါ။

အတွေ့အကြုံအရဆိုလျှင် အိပ်မွေ့ကျခြင်း၏ နက်ရှိုင်းသော အဆင့်ကို တစ်ထိုင်တည်းဖြင့် ရောက်သူ ဦးရေနည်းပါသည်။ တချို့မှာ သုံးလေးကြိမ် အိပ်မွေ့ချပြီးမှ လုံးဝ အိပ်မောကျသည့် အဆင့်၊ ထို့နောက်မှ ဘဝင်စိတ် နိုးထပြီး ညှို့သူနှင့် စကားပြောဆိုလာနိုင်သည့် အဆင့်သို့ ရောက်တတ်ပါသည်။

ကျွန်ုပ်၏ အတွေ့အကြုံအရမူ morbid ခေါ် စိတ်စွဲရောဂါ တစ်မျိုးမျိုးရှိသူ ဖြစ်လျှင်ကား ထိုပုဂ္ဂိုလ်မျိုးမှာ တစ်ထိုင်တည်းနှင့် နက်နက်ရှိုင်းရှိုင်း အိပ်မွေ့ ကျပြီး အိပ်လျက်ပင် ညှို့သူနှင့် အပြန်အလှန် စကားပြောနိုင် ကြပါသည်။

ခက်ခဲသူများကို အိပ်မွေ့ချရာတွင် ပိုမို လွယ်ကူသောနည်းမှာ ကြမ်းပေါ်မှာ တင်ပျဉ်ခွေ ထိုင် (ကုလားထိုင်မှာလည်း ထိုင်နိုင်သည်။)၊ သူ နှစ်ဖက်ကို ပေါင် ပေါ်မှာတင်ခိုင်း၊ လက်ဝါး နှစ်ဖက်ကို ပက်လက်လှန် ထို့နောက် မျက်လုံးကို မှိတ်ခိုင်း၊ ပြီးမှ အသက်ကို ပထမ မှန်မှန် ရှူခိုင်း သက်ပြင်းချခိုင်း၊ သူ သက်ပြင်းတွေ ချနေပေလိမ့်မည်။ သင်က အဆက်မပြတ် နှုတ်က အကြံပေး ပြောဆိုပြီး ခိုင်းနေပါ။ သူသည် မရပ်မနား သက်ပြင်းချနေပြီး သင်က ရပ် မခိုင်းမချင်း သူဘာသာ စက်ရှိန်ရပြီး ခုတ်မောင်းနေသလို အလိုအလျောက် သဘောကို ဆောင်နေပြီဆိုလျှင် ထိုသူ အိပ်မွေ့ ကျသွားပြီ၊ အပေါ်ယံ သိစိတ် ပျောက်သွားပြီး သူ့မှာ မော်တာ ခေါ် ဘဝင်စိတ်၏ လည်ပတ်မှု ယန္တ ရား ခုတ်မောင်းနေပြီဟု သိပါ။

ထိုအချိန်တွင် သူ့ကို “အပြင်းရှု” ဟု ခိုင်းကြည့်ပါ။ “မရပ်ဘဲ ပြင်းနိုင်သလောက် ပြင်းပြင်းရှူ” ဟု ဆိုပါ။ သူသည် လူသာမန်များ မရှုနိုင်သော ပြင်းအား၊ နှုန်းထားဖြင့် တစ်သမတ်တည်း အသက် ရှူနေလိမ့်မည်။ ထိုအခါမှ “နှစ်နှစ်ခြိုက်ခြိုက် အိပ်ပျော်သွားပြီ ဖြစ်ကြောင်း” အထက်မှာအတိုင်း အကြံပေး နှိုးဆော်ပါ။ ထိုသူကား နက်နက်ရှိုင်းရှိုင်း အိပ်မွေ့ ကျသွားပါပြီ။ တချို့မှာ စောစောက ပြောခဲ့သော morbid ရှိလျှင် အိပ်မွေ့ ကျခါစမှာ မျက်ရည် တွေတွေ ကျလာတာမျိုး အမူအရာ ဖောက်ပြန် လာတာမျိုး တွေ့ ရတတ်ပါသည်။

လူတစ်ယောက်ကို အိပ်မွေ့ချ၍ အမှန်ပင်ရ မရမှာ အတွေ့အကြုံ အရသာ သိမြင်ဆုံးဖြတ်ရပါမည်။ သင်၏ အတွေ့ အကြုံနှင့် ကျွမ်းကျင်မှု ရင့်ကျက်မှုအရ ပြဿနာများစွာကို ဖြေရှင်းနိုင်သူ ဖြစ်လာပါလိမ့်မည်။",
"imagelink":"https://i.pinimg.com/736x/ef/16/e0/ef16e02aec1ab256e7f2034eb19f2164.jpg",
"videolink":"",
"notetext":"",
"openlink":""
},
{
"title":"ယုံကြည် စိတ်ချမှုရှိသော အစီအစဉ်",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အထက်ပါနည်းနှင့် ခပ်ဆင်ဆင်လည်း ဖြစ်၍ ထိရောက်မှုချင်းလည်းတူသော နည်းတစ်နည်းမှာ ဤသို့ ဖြစ်ပါသည်။ ရှေးနည်းအတိုင်း စမ်းသပ်ခံ မည့် ပုဂ္ဂိုလ်ကို အိပ်မွေ့ချလိုသည့် အနေအထား တစ်ခုမှာ ထားပါ။ ဤသို့ ဆောင်ရွက်ရာတွင် သင်သည် ဤပညာရပ်မှာ ဆရာတစ်ဆူ အဖြစ် အစစ အရာရာကို ပိုင်နိုင်ပြီးသူဖြစ်ကြောင်း အမူအရာအားဖြင့် ထင်ရှားပါ။ သင်၏ ပြုမူ ဆောင်ရွက်ချက်များကို အစမ်းသပ်ခံမည့်သူက အစဉ်တစိုက် စောင့်ကြည့် လေ့လာနေမည် ဆိုသည်ကို မမေ့ပါနှင့်။ ထို့ကြောင့် သင်က ကိုယ့် အလုပ်ကို ကိုယ်နားလည်ပြီးကြောင်း မည်သူကို မဆို သင်အိပ်မွေ့ ချလိုက်လျှင် အိပ်မွေ့ကျ သွားရမည်သာဖြစ်ကြောင်း သင့်မျက်နှာ အမူ အရာများကို ထိုသူအကဲခတ် ကြည့်ရှုစဉ်မှာပင် ယုံကြည် စိတ်ချမှု ရှိနေပါစေ။

စပါယ်ရှယ်လစ် ဆိုသော အထူးကျွမ်းကျင်မှု ဆေးပညာရှင်ထံသို့ သွားသော လူနာ၏ စိတ်မှာ ထိုဆရာနှင့် စမ်းသပ် ကုသရလျှင်ပင် သူ့ရောဂါ ပျောက်ကင်းသွားမည်ဟု အားကိုး ယုံကြည် စိတ်ချမှုမျိုး ရနေစေရပါမည်။ သင်၏ အစမ်းသပ်ခံ ပုဂ္ဂိုလ်စိတ်မှာ ဖြစ်ပဲ ဖြစ်ပါ့မလား ဆိုသော သံသယမျိုး လုံးဝ မပေါ်ပေါက်ပါစေနှင့်။ သင့်နှုတ်ကလည်း “ကျုပ် ဘာလုပ်ရမလဲ ကြည့် ဦးမယ်” ဆိုသော မသေချာသည့် စကားမျိုး လုံးဝ မဆိုပါနှင့်။ (မဆိုရပါစေနှင့်။ သင်ကိုယ်တိုင်ပင် ပိုင်ပိုင်နိုင်နိုင်ရှိအောင် အားထုတ်ပါ။)

အိပ်မွေ့ချခံသူအား သင်လုပ်လျှင် အောင်မြင်ရမည်ဟူသော အထင်အမြင် ကြီးမှုမျိုး ရရှိနေပါစေ၊ တကယ်လို့ ခြေချော်လက်ချော် မအောင်မမြင် ဖြစ်စေဦးတော့ ထိုအတွေ့ အကြုံမျိုး တွေ့ကြုံရသည့်အခါ ထိုသို့ ဖြစ်ရခြင်းမှာ သင့်ကြောင့် မဟုတ်ဘဲ သူကြောင့် ဖြစ်သည်ဟု သူခံယူနေပါလိမ့်မည်။ ယခု လုပ်ငန်း စကြစို့။

စမ်းသပ်ခံသူထံသို့ အပေါ်စီး အနေအထားဖြင့် သွားပါ။ သူ့ ရှေ့မှာ ရပ်၍ဖြစ်စေ၊ ထိုင်သည့် အနေအထား ဆိုလျှင်လည်း ထိုင်၍ဖြစ်စေ သင်၏ လက်ဝါးပြင် နှစ်ခုကို ပွတ်သပ်ပါ။ ပြီးမှ သူ၏ လက်မောင်းများကို သက်သောင့်သက်သာ အနေအထားမှာ သင့်လက်ဖြင့်နေရာ ချထားလိုက်ပါ။ သူ့နဖူးကိုလည်း နှစ်သိမ့်မှု ပေးသည့် အနေအထားဖြင့် အသာအယာ လက်ဝါးဖြင့် ပင့်သပ်လိုက်ပါ။ ထို့နောက် သူ့ ဆံပင်ကိုလည်း သင့်လက်ဝါး နှစ်ဖက်ဖြင့် နောက်သို့ သပ်ချလိုက်ပါ။ ဖွဖွကလေး သပ်ပါ။ ထို့နောက် သူ၏ ညာဘက် မျက်လုံးကို စူးစူးစိုက်စိုက်ကြည့်ပြီး ဆိုပါ။

“ခု ကျုပ် ခင်ဗျားကို ငြိမ်ငြိမ်ကလေး အိပ်သွားအောင် လုပ်ပေးမယ်။ ခင်ဗျား ငြိမ်ငြိမ်ကလေး အိပ်ပျော်သွားမယ်၊ ကဲ ခင်ဗျား ကိုယ်ပေါ်မှာ ရှိနေတဲ့ တောင့်တင်းနေတဲ့ ကြွက်သားတွေ၊ အကြောအခြင်တွေကို စိတ်နှင့်လျှော့ချပစ်လိုက်၊ လျှော့၊ အားလုံး ပျော့ပျောင်းသွားအောင် လျှော့ပစ်၊ စိတ်ရောကိုယ် ပါဖျော့ပြီး စိတ်ကို အနားပေးလိုက်တော့၊ ဘာဆိုဘာမှ မစဉ်းစားဘဲ စိတ်ကို အနားပေးပြီး အပန်းဖြေလိုက်ပါ၊ ညမှာ အိပ်ခါနီးမှာ မှိန်းပြီး လှဲနေသလို ခု စိတ်ကူးထဲမှာ မှိန်းပြီး လဲလျောင်း နေသလိုပဲ စိတ်အာရုံ ဝင်စားပြီး နေလိုက်ပါ၊ ခု ကျုပ် မျက်လုံးကို တည့်တည့် စိုက်ကြည့်၊ (သင်ကလည်း သူမျက်လုံးကို ကြည့်နေပါ)

ကျုပ်ရဲ့ ညာဘက်မျက်လုံးကိုပဲ စိုက်ကြည့်နေ၊ ပြီးတော့ ကျုပ် ပြောတဲ့စကားတွေကိုပဲ ဂရုတစိုက် နားထောင်နေပါ” ဤသို့ ဆိုပြီးနောက် အောက်ပါအတိုင်း ဆက်ပြောပါ။

“ခင်ဗျား အိပ်ချင်လာပြီ၊ အကြောတွေ ကြွက်သားတွေကို လျှော့ချပြီး အနားပေးလိုက်၊ တစ်ကိုယ်လုံး ပျော့ပျောင်းနေအောင် ဖျော့ချထားပါ၊ ခု သက်သောင့်သက်သာ စိတ်ချမ်းသာ ကိုယ်ချမ်းသာ ဖြစ်နေပြီ၊ ခင်ဗျား ကိုယ် ပေါ်ကို လေးလံ ထုံထိုင်းပြီး အိပ်ချင်တဲ့ ခံစားချက်တွေ လွှမ်းခြုံလာပြီ။ ခင်ဗျား မျက်လုံးတွေ ညောင်းလာပြီး အိပ်ချင်နေကြပြီ၊ ခင်ဗျား သိပ်ပြီး အိပ်ချင်သွားပြီ၊ ခင်ဗျားရဲ့ မျက်လုံးတွေ တဖျပ်ဖျပ်နှင့် မျက်တောင်ခတ်လာ ကြတော့မယ်၊ မျက်ခွံတွေကတော့ သိပ်လေးနေကြပြီ၊ ခင်ဗျား တစ်ကိုယ်လုံး ငြိမ် သက်ပြီး အနားယူချင်ပြီ၊ ခင်ဗျား မျက်လုံးတွေလည်း လေးလံပြီး ဖွင့်လို့မရ ချင်တော့ဘူး၊ သိပ် အိပ်ချင်နေပြီ၊ ခင်ဗျား သိပ် အိပ်ချင်နေပြီ၊ ခု ခင်ဗျား မျက်လုံးတွေ မှေးမှိတ်သွားကြပြီ၊ မျက်လုံးတွေကို ဖွင့်လို့ မရတော့ဘူး၊ မျက် လုံးတွေ မှိတ်သွားကြပြီ၊ လုံးဝ မှေးမှိတ်သွားကြပြီ၊ အိပ်တော့၊ နှစ်နှစ်ခြိုက် ခြိုက် အိပ်ပစ်လိုက်တော့၊ သင့် တစ်ကိုယ်လုံး ခြေဆုံး ခေါင်းဆုံး အိပ်မွေ့ကျသွားပြီ”

ဤတွင် အိပ်မွေ့ချခံသူ၏ အရွယ်ကို လိုက်ပြီး သင်၊ မင်း၊ ခင်ဗျား စသည် နာမ်စားများကို သင့်သလို သုံးပါ။ အကြံပေးချက်များကို အိပ်မွေ့ချခံသူ၏ အနေအထားကို ကြည့်ပြီး စိတ်ညှို့သူက သင့်သလို ပြောတတ်ဖို့ လို ပါသည်။

ဤတွင် ပေးထားသော စကားလုံးများကို တရားသေနည်း သုံးရမည်ဟု မဆိုလိုပါ။ စိတ်ပညာရှင်က အကင်းပါးစွာ အပြောင်းအလဲ ပြောတတ်ဖို့သာ အရေးကြီးပါသည်။ အိပ်မွေ့ချ ခံသူ၏ မျက်လုံးများ မျက်ရည် ဇွန်းပြီး လေးလံ ထိုင်းမှိုင်းလာသောအခါ သင့်လက်ဝါးဖြင့် အပေါ်မှ အောက်သို့ လေးလက်မ အကွာမှ သပ်ချပါ။ မျက်လုံးတွေ ပိတ်ကုန်ပြီ ဆိုမှ သူမျက်နှာကို အသာကလေး သင့်လက်ဝါးဖြင့် သပ်ချပါ။ ဤတစ်ကြိမ် သူမျက်နှာကို သင့် လက်ဖြင့် ထိနိုင်ပါသည်။ သူ၏ ပိတ်နေသော မျက်လုံးများကိုလည်း သင့်လက်မဖြင့် အသာကလေး ဖိလိုက်ပါ။ သူ နှစ်နှစ်ခြိုက်ခြိုက် အိပ်ပျော် သွားပါလိမ့်မယ်။",
"imagelink":"https://i.pinimg.com/736x/56/a9/23/56a9238659c49e72d46e351e3f2a9422.jpg",
"videolink":"",
"notetext":"",
"openlink":""
},
{
"title":"အစုလိုက် အိပ်မွေ့ချခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အတွေ့အကြုံရှိပြီး ရင့်ကျက်လာသော အိပ်မွေ့ချ စိတ်ပညာရှင်သည် တစ်ကြိမ်လျှင် အိပ်မွေ့ချခံသူ တစ်ဦးတည်းကို သာမက အစုလိုက်ကိုပါ အိပ်မွေ့ချလို့ ရပါသည်။ တစ်ကြိမ်တည်းတွင် လူတစ်စုကို နည်းတစ်နည်း တည်းဖြင့် အိပ်မွေ့ချနိုင်ခြင်းကို ဆိုလိုပါသည်။

ပါမောက္ခ ဝီလျံ တင်ပြထားသော လက်တွေ့နည်းကို ပထမ ဆိုပါမည်။ သူ့နည်းမှာ ပြောင်လက်သော အရောင်တောက်သည့် အရာဝတ္ထုတစ်ခုကို ထို အိပ်မွေ့ချခံမည့်သူ အားလုံးက ငေးမောကြည့်ရှုနေပါစေ။ ထိုအရာကို ၎င်းတို့အား ကြည့်ရှုနေရမည်ဟု အမိန့်ပေး ထားပါ။

ထို့နောက် ပြုမြဲအတိုင်း အိပ် မွေ့ ချစဉ် ပေးရသော suggestion အကြံပေးချက်များ၊ ညွှန်ကြားချက်များကိုပေးပါ။ ထိုနည်းဖြင့် တစ်ကြိမ်တည်းတွင် မည်သူကိုမဆို လွှမ်းမိုးနိုင် ပါသည်။ အလားတူစွာ ထိုသူ အားလုံးကို တစ်ချက်တည်း အမိန့်ပေးပြီး နှိုးနိုင်ပါသည်။

လူတစ်ယောက်ချင်းကို အိပ်မွေ့မှ နှိုးသည့်အခါ အသုံးပြုသော အကြံပေး နှိုးဆော်ချက်ကိုပင် သုံးနိုင်ပါသည်။ အထူးမရှိပါ။

အိပ်မွေ့ချရာတွင် အချိန်အကန့်အသတ်မှာ အိပ်မွေ့ချခံသူ ပုဂ္ဂိုလ်၏ ခံယူမှု အနှေးအမြန် ပေါ်မှာ တည်ပါသည်။ ဖြစ်ရိုးဖြစ်စဉ်ကတော့ စက္ကန့် ၅ဝ မှ လေးမိနစ်အတွင်း အိပ်မွေ့ ကျတတ်ပါသည်။ တချို့ စမ်းသပ်ချက်များတွင် အခက်အခဲ ကြုံရသည့် အခါလည်း ရှိတတ်ပါသည်။ ထိုကဲ့သို့ ခက်ခဲသည့် ပုဂ္ဂိုလ်များကိုမူ အကြိမ်ကြိမ် အားထုတ်ခြင်းဖြင့် နောက်ဆုံး အောင်မြင်ပါလိမ့်မည်။

တချို့ စိတ်တွင် အိပ်မွေ့ကျခြင်းမှာ စိတ်ပျော့သောကြောင့် ဖြစ်သည်ဟု တလွဲထင်တတ် ကြပါသည်။ အိပ်မွေ့ချသည့်အခါ ခုခံ နေတတ်ခြင်းကို စိတ်မာမှု၏ သင်္ကေတဟုလည်း အောက်မေ့ကြပါသည်။

ထိုအမြင် နှစ်ရပ်စလုံး မှားကြခြင်းမှာ အတူတူပင် ဖြစ်ပါသည်။ စိတ်ခိုင်သူများမှာ တစ်ခါတစ်ရံ တစ်ကြိမ်တည်းဖြင့် အိပ်မွေ့ ကျတတ်ပါသည်။ သို့ရာတွင် တချို့ အလွန်စိတ်ပျော့သူ၊ ဟစ်စတီးရီးယား ဝေဒနာရှင်များကို စိတ်ညှို့ ရသည့် အခါတွင်မူ များစွာပင် အခက်အခဲ ကြုံရတတ်ပါသည်။

ယောက်ျား မိန်းမ (လိင်) နှင့် အိပ်မွေ့ချ လွယ်ခြင်း၊ ခက်ခြင်းလည်း မဆိုင်ပါ။ ယောက်ျား ဖြစ်ဖြစ်၊ မိန်းမ ဖြစ်ဖြစ် လွယ်သူလွယ်ပြီး ခက်သူ ခက်ခြင်းမှာ အတူတူပင်ဖြစ်၏။ စိတ်ကူး ယဉ်သူများ၊ နှစ်နှစ်ခြိုက်ခြိုက် အိပ်ပျော် လွယ်သူများမှာ အများအားဖြင့် အိပ်မွေ့ချ လွယ်သူများ ဖြစ်ကြပါသည်။

ဤတွင် ကျွန်ုပ်၏ ကိုယ်တွေ့ အစုလိုက် အိပ်မွေ့ချနည်းကို ဆိုပါဦးမည်။ ဤနည်းသည် စာအုပ်များထဲမှာ မပါပါ။ ကျွန်ုပ် အမှတ်မထင် စမ်းသပ်၍ တွေ့ရှိသောနည်း ဖြစ်ပါသည်။ (အောင်မှူးနည်း ဖြစ်ပါသည်။) ကျွန်ုပ် နည်းမှာ အိပ်မွေ့ချခံမည့် စမ်းသပ်ခံ ငါးဦးကို ဖြစ်စေ၊ ဆယ်ဦးခန့်ကို ဖြစ်စေ သင့်ရှေ့ သုံးပေခန့်တွင် ရပ်ခိုင်းပါ။ ပြီးနောက် သင့်မျက်လုံးများကို ဖြစ်စေ၊ သင် ကိုင်ပြီထားသော အရောင်လက်သည့် အရာတစ်ခုခုကိုဖြစ်စေ စိုက် ကြည့်ခိုင်းထားပါ။ ထို့နောက် ၎င်းတို့ကို ကြည့်ပြီး အသက် ပြင်းပြင်း ရှူခိုင်းပါ။ အသက် ရှူရင်းပင် မိနစ်ပိုင်းအတွင်း ထိုသူ အားလုံး လက်ချောင်းများ စုစည်းကုန်ပြီး လက်များ ကွေးကောက်ကာ ကြမ်းပြင်ပေါ်တွင် ပုံ၍ လဲကျသွားသည်ကို တွေ့ရပါလိမ့်မည်။ မစိုးရိမ်ပါလင့်။ ထိုသို့ အိပ်မွေ့ ကျခြင်းသည် နက်နက်ရှိုင်းရှိုင်း သိစိတ် ကင်းမဲ့စွာ အိပ်မွေ့ကျသွားခြင်း ဖြစ်ပါသည်။ ထိုအခါ သင် အလိုရှိရာ အကြံပေးချက်များကိုသာ ဆက်ပေးပါတော့။

သူတို့သည် သင် ပြောသည့်အတိုင်း တုံ့ပြန်ကြပါလိမ့်မည်။ သင် အကြံပေးသော ခံစားချက်များ အားလုံးကိုလည်း ခံစားရကြောင်း အထင်အရှား ပြကြပါလိမ့်မည်။ ဥပမာ “ခု မင်းတို့ အားလုံး ခိုက်ခိုက်တုန်အောင် ချမ်းနေကြပြီ” ဟု ဆိုလျှင် သူတို့ ခိုက်ခိုက်တုန်အောင်ပင် ချမ်းနေကြပါလိမ့်မည်။ တကယ်ပင် တုန်နေကြပါသည်။

“နေ ခြစ်ခြစ်တောက် ပူနေတယ်၊ အိုက်လိုက်တာ၊ အသားတွေကို လောင်တော့မတတ်ဘဲ” ဟု ဆိုလျှင်လည်း အမှန်ပင် သူတို့အားလုံးသည် ပူပြင်းသော ဒဏ်ကို ခံစား နေရကြောင်း အထင်အရှား ပြကြပါလိမ့်မည်။ ထိုကဲ့သို့ သင်၏ အကြံပေးချက်များကို စူးစူးရှရှ လေးလေးနက်နက် လက်ခံနိုင်ပြီဆိုလျှင် ဆေးကုခြင်း၊ အကျင့်စရိုက် ပြုပြင်ခြင်း ကိစ္စအားလုံးကို ဆောင်ရွက်နိုင်ပြီ ဖြစ်ပါသည်။",
"imagelink":"https://i.pinimg.com/736x/68/14/0c/68140c0d5651d97b8c5bee2833d1b90c.jpg",
"videolink":"",
"notetext":"",
"openlink":""
},
{
"title":"အထွတ်အထိပ်သို့ ရောက်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အထက်မှာ ပြခဲ့သော လက်တွေ့ စမ်းသပ်မှုများကို ထမြောက် အောင်မြင်ပြီ ဆိုပါက သင်သည် လူတစ်ဦးကို အိပ်မွေ့ချခြင်း ဆိုသော မလှုပ်မယှက် ဘာကိုမျှ ဂရုမစိုက်ဘဲ သာမန်ထက် လွန်၍ အိပ်ခြင်း (Lethargy) ကို ဖန်တီး ရယူနိုင်ပြီ ဖြစ်၏။

ယခု သင်၏စမ်းသပ်ခံ ပုဂ္ဂိုလ်ကို အင်းပျဉ်၊ ညောင်စောင်း (ကွပ်ပျစ်၊ ခုတင် စသည်) ပေါ်မှာ အထိုင်ခိုင်းပါ။ ထိုသို့ ထိုင်ခိုင်းသည့် အခါ သူ အိပ်မွေ့ကျပြီး နောက်သို့ လန်ကျသွားသောအခါ ခေါင်းထားမည့် နေရာ (ခေါင်းအုံး နေရာ) ပေါ်သို့ အလိုက်သင့် ကျသွားအောင် ထိုင်ပါစေ။ ထို့နောက် စောစောကအတိုင်း သင်၏ မျက်လုံး တစ်ဖက်ကိုစိုက်၍ စူးစူးရဲရဲ ကြည့်နေပါစေ။ သင့် မျက်လုံးကိုလည်း မျက်တောင် မခတ်ပါနှင့်။

ကိုယ်ကိုလည်း အသက်ကို ပြည့်ပြည့်ဝဝ မှန်မှန် ရှူနေခြင်းမှအပ မလှုပ်ပါစေနှင့်။ ထိုသို့ ကြည့်နေစဉ် သင့်စိတ်ထဲက သူ့ကို အိပ်သွားစေရန် ပြင်းပြင်းထန်ထန် ဆန္ဒပြုပါ။ ထို့နောက် သင့် လက်မနှင့် လက်ညှိုး၊ လက်ခလယ် သုံးချောင်း စုပါ။ ထိုစုထားသော လက်ကို အိပ်မွေ့ချမည့် သူ၏ မျက်စိနှင့် လေးပေခန့်အကွာ ၆ လက်မ အမြင့်၌ ထားပါ။ သူ့ကို သင့်လက်သုံးချောင်း စုထားသော နေရာကို ကြည့်ခိုင်းပါ။

ထို့နောက် သင်၏ မြှောက်၍ စုထားသောလက်ကို သူ့မျက်လုံးနှင့် ခြောက်လက်မ အကွာသို့ ဖြည်းဖြည်းချင်း ရွှေ့လာပါ။ ထိုလက်ကို ဖြည်းဖြည်းချင်းပင် သူ့မေးစေ့ အောက်နေရာ သို့ရောက်အောင် နှိမ့်ချသွားပါ။ ထိုအချိန်တွင် သူမျက်လုံးများမှာ စင်းပြီး ပိတ်လိမ့်မည်။ မပိတ်ဘဲနေလျှင် သင်က သူ့မျက်လုံးများ ပိတ်သွားပြီ၊ ပိတ်လိုက် ဟု အကြံပေး တိုက်တွန်းပါ။ “အိပ်ပါ၊ အိပ်တာမှအပ ဘာကိုမှ မစဉ်းစားနှင့် ဟုလည်းဆိုပါ။ ဆိုရင်း သင့် လက်ကို သူ့ နောက်စေ့သို့ ရောက်သည်။ ဆွဲသွားပါ။ ပြီးမှ ထပ်၍ ဆိုပါ။

“ခင်ဗျား အိပ်ပျော်သွားပြီ၊ နောက်ကိုလန်ပြီး လဲကျရင်း အိပ်သွားပြီ၊ ခင်ဗျား သိပ်ပြီး အိပ်ချင်ပြီ၊ သိပ် အိပ်ချင်နေပြီ”

သူဘာသာ အလိုက်သင့် လဲကျပါစေ။ တွန်းလည်း မတွန်းချပါနှင့်။ ဆွဲလည်း မဆွဲချပါနှင့်။ သင့် စိတ်ထဲကသာ သင်၏ စုထားသော လက်သုံး ချောင်း၏ ဆွဲအားက သူ့ကို ဆွဲချသွားသည်ဟု ဆန္ဒ ပြုထားပါ။ နောက်ထပ် သူအိပ်မောကျပြီး နှစ်နှစ်ခြိုက်ခြိုက် အိပ်သွားအောင်၊ ပတ်ဝန်းကျင်ကို လုံးဝ မသိတော့ဘဲ သင့်အသံ တစ်ခုကိုသာ ကြားပြီး အိပ်မွေ့ကျသွားအောင် ဆက်၍ အကြံပေးတိုက်တွန်းပါ။

အင်းပျဉ်ပေါ်သို့ သူလှဲချပြီး ကျောခင်းသော အခါမှ သင်က ဤသို့ဆိုပါ။ “ကျုပ်က တစ်၊ နှစ်၊ သုံး၊ လေးကို တစ်ဆယ် အထိ ရေတွက်မယ်။ တစ်ဆယ်လည်း ရောက်ရော ခင်ဗျားလည်း သိပ်ပြီး အိပ်ချင်သွားမယ်။ (စပြီး ရေတွက်ပါ။)

တစ်။ အိပ်ချင်ပြီ၊ အိပ်စက်ခြင်း ရောက်လာပြီ၊ (တစ်လုံးချင်း ပြော ပါ။) အိပ် တော့ မယ်၊ အိပ် ပျော် သွား ပြီ။

နှစ်။ သိပ် အိပ် ချင် သွား ပြီ၊ မျက် လုံး တွေ ကို လုံး ဝ ဖွင့် လို့ မ ရ တော့ ဘူး၊ အိပ် တော့ မယ်။

သုံး။ ခင် ဗျား မျက် ခွံ တွေ လည်း အ ဆ မ တန် လေး နေ ပြီ။

လေး။ ခင် ဗျား ကိုယ် ပေါ် မှာ ရှိ တဲ့ ကြွက် သား တွေ လည်း လုံး လျော့ ကျ ပြီး အ ပန်း ပြေ သွား ပြီ။

ငါး။ အ သက် ကို ဖြည်း ဖြည်း နှင့် မှန် မှန် ရှု နေ ပြီ။

ခြောက်။ အိပ် တော့ မယ်၊ သိပ် အိပ် ချင် ပြီ။

ခုနစ်။ အိပ် ပြီ၊ အိပ် ပြီ၊ သိပ် အိပ် ချင် ပြီ။

ရှစ်။ ခင် ဗျား ဘာ မှ လည်း မ စဉ်း စား ချင် တော့ ဘူး၊ ဘာ ဆို ဘာ မှ မ စဉ်းစား ချင် တော့ ဘူး၊ ဦး နှောက် ကို လည်း အ နား ပေး လိုက် တော့။

ကိုး။ အိပ် တော့ မယ်၊ နှစ် နှစ် ခြိုက်ခြိုက် အိပ် သွား ပြီ။

တစ်ဆယ်။ အိပ် ပျော် သွား ပြီ။

ဤတွင် ချက်ချင်း မရပ်လိုက်ပါနှင့်ဦး။ “နောက်ထပ် တစ်၊ နှစ်၊ သုံး၊ လေး၊ တစ်ဆယ် အထိ ပြန် ရေတွက် ဦးမယ်၊

ခင်ဗျား ကျုပ်အသံကို ဂရုစိုက် နားထောင်နေပါ”

ဤသို့ဆိုပြီး

တစ်။ အိပ် ပျော် သွား ပြီ။

နှစ်။ တစ်ကိုယ်လုံး ထုံကျဉ် ကိုက်ခဲခြင်း၊ ညောင်းခြင်း မရှိ၊ ပကတိ ငြိမ်းချမ်းနေတယ်၊ နေလို့လည်း သိပ်ကောင်းနေပြီ။

သုံး။ ခြေဆုံး ခေါင်းဆုံး တစ်ကိုယ်လုံးမှာ အိပ်စက်ခြင်းတွေ လွှမ်းခြုံထားပြီ။

လေး။ အိပ် စက် သွား ပြီ၊ အိပ် စက် သွား ပြီ။

ငါး။ ငြိမ်ငြိမ်သက်သက် နှစ်နှစ်ခြိုက်ခြိုက် ယခုလို ငါးမိနစ်တိတိ အိပ်ပျော်နေ ပြီး သက်သောင့်သက်သာ ပြန်နိုးရမယ်၊ တစ်ကိုယ်လုံး ပေါ့ပါး ရွှင်လန်း နေရမယ်။

ခြောက်။ ရွှင်ရွှင်လန်းလန်းနှင့် ငါးမိနစ် ကြာရင် နိုးရမယ်။

ခုနစ်။ ခု ခင်ဗျားဟာ နက်နက်ရှိုင်းရှိုင်းကြီး အိပ်မောကျနေပြီ။

ရှစ်။ အိပ်ပါဦး၊ အားရပါးရ အိပ်ဦး။

ကိုး။ နားနားနေနေ အိပ်ပါ၊ တစ်ကိုယ်လုံး အပန်းပြေသွားအောင် အိပ်ပါ။

တစ်ဆယ်။ အိပ် အိပ်၊ အားရပါးရ အိပ်လိုက်။

ဤနည်းဖြင့် ရောဂါမကုမီ သူ၏ အကျင့်ဆိုးများကို မပြုပြင်မီ အတန်ကြာ အိပ်စက်ခြင်း အလေ့အထရအောင် အိပ်ခိုင်းထားဖို့ မမေ့ပါနှင့်။ သူ့ကိုယ်သူ လုံးဝ မသိအောင် အိပ်ပျော်သွားပြီးသည့် နောက်မှသာ ရောဂါ ကုသမှုဆိုင်ရာ အကြံပေးတိုက်တွန်း ချက်များကို ပေးပါ။",
"imagelink":"https://i.pinimg.com/736x/ce/07/f3/ce07f384899d2ab429faecbbe7b3411c.jpg",
"videolink":"",
"notetext":"",
"openlink":""
},
{
"title":"ထိန်းချုပ် နည်းသစ်များ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"“ခု ထပ်ပြီး ကြွက်သားဆိုင်ရာ စမ်းသပ်မှုတွေကို ဆက်လုပ်ပါဦးမယ်။ ကျုပ်ရဲ့ ဒီဘက် မျက်လုံးကို ကြည့်” သူက သင့်မျက်လုံးကို စိုက်ကြံည့်နေစဉ် သူ၏ လက်တစ်ဖက်ကို သင်၏ လက်နှစ်ဖက်ဖြင့် ကိုင်ပါ။ ပြီးမှ သူ့လက်များကို ဆုပ်ထားဖို့ ပြောပါ။ သင့် လက်နှစ်ဖက်ဖြင့် သူ့ လက်သီးဆုပ်ကို ခိုင်ခိုင် မာမာ ဆုပ်ထားချင်အောင် သင်က ကိုင်ထားပါ။ ပြီးနောက် သူ့ကို ပြောပါ။ “ခင်ဗျား လက်မနဲ့ အဆစ်ချိုးနေရာကို ကြည့်နေပါ” ဆိုပြီး သင်က သူ၏မျက်လုံး တစ်ဖက်ကို သံမှိုနှက်သလို မြဲမြဲစွဲစွဲ ကြည့်နေပါ။ ဤကဲ့သို့ သင်၏ စမ်းသပ်ခံသူကို စူးစူးစိုက်စိုက် သင်က ကြည့်နေနိုင်ပြီး သူ့အပေါ် သင်၏ အာရုံစူးစိုက်မှု ရပြီ ဆိုလျှင်ပင် သင်သည် စိတ်ညှို့ ဆရာကောင်း ကျွမ်းကျင်သူတစ်ဦး ဖြစ်ပြီဟုမှတ်ပါ။ ပြီးလျှင် ပြောပါ။

“ခင်ဗျား လက်ကို မြဲမြဲ ဆုပ်ထား၊ ခု ကျုပ် တစ်၊ နှစ်၊ သုံး၊ လေး ရေတွက်မယ်၊ ငါးကို ရောက်ရင် ခင်ဗျား လက်သီးဆုပ်ကို ဖြေလို့ ရတော့မှာ မဟုတ်ဘူး၊ ကဲ ခု ကျုပ် ရေတွက်မယ်၊ တစ်၊ နှစ်၊ သုံး၊ လေး၊ ငါး ဖြေကြည့်။ ကြိုးစား ကြည့်၊ ဖြေ.. ဖြေ၊ ဟုတ်ပြီ မရဘူး၊ (ခေတ္တကြောမှ) ကဲ ခု ဖြေလို့ ရပြီ”။

ဤနည်းအတိုင်း သူလက်နှစ်ဖက်ကို လက်ပိုက် ခိုင်းထားပါ။ ပြီးနောက် မူလအတိုင်း ဂဏန်း ရေတွက်နည်းအတိုင်း ရေတွက်ကြည့်။ ပိုက်ထားသော သူ့လက်များကို ဖြုတ်၍ မရကြောင်း အကြံပေး စမ်းသပ်ပါ။ ဤတွင် ပထမ ဖြုတ်ဖို့ ခက်ခဲကြောင်း တစ်ဆင့်ပြီး တစ်ဆင့် အကြံပေးနည်းဖြင့် လေးနက်မှုကို တိုးတက်အောင် လုပ်ပါ။ နောက်ဆုံးကျမှ သူလက်များကို လုံးဝဖြုတ်၍ မရတော့ကြောင်း ပြောပါ။

တစ်ဖန် သူ့ကို လက်ခုပ် တီးခိုင်းပါ။ သင်က တစ်၊ နှစ်၊ သုံး၊ လေး ရေတွက်၍ ငါးသို့ ရောက်သောအခါ တီးခတ်နေသော လက်ခုပ် တီးခြင်းကို သူသည် ရပ်ဖို့ ခက်ခဲမည် ဖြစ်ကြောင်း ပြောပါ။ ထိုမှ တစ်ဆင့် နောက်ဆုံး အကြိမ်တွင် တစ်၊ နှစ်၊ သုံး၊ လေး၊ ငါး ရေတွက် ပြီးချိန်တွင် သူ၏ လက်ခုပ်တီးခြင်းကို ရပ်၍ မရတော့ကြောင်း အကြံပေးပါ။

ဤသို့ အဆင့်ဆင့် စမ်းသပ်ပြီး အောင်မြင်လာပြီ ဆိုလျှင် အိပ်မွေ့ချ နည်း၏ အနက်အဓိပ္ပာယ် သဘောကို သင်လည်း ပိုပြီး နက်နက်ရှိုင်းရှိုင်း နားလည် လာပါလိမ့်မည်။ အိပ်ပျော်သွားမှ ညှို့နိုင်သည်မဟုတ် လူတစ်ဦးအား သူ အလိုဆန္ဒကို ဆန့်ကျင်၍ သင့်အလိုဆန္ဒအတိုင်း သင် ဘဝင်စိတ်အားကို ယူသုံးပြီး ပြုလုပ်ခြင်းကိုသာ အိပ်မွေ့ချခြင်း သဘောမှန်ကို သိမြင်လာပါမည်။

နောက်တစ်ဖန် အောက်ပါ စမ်းသပ်ချက်ကို စမ်းသပ်ပါ။ စမ်းသပ်ခံသူကို ဤတစ်ကြိမ်တွင် မတ်တတ်ရပ်၍ စမ်းသပ်ပါ။

“ခု ကျုပ် မျက်လုံး တစ်ဖက်ကို ကြည့်နေ၊ လက်မ နှစ်ဖက်ကို အောက်ဘက်မှာ ထားပြီး ခင်ဗျား လက်နှစ်ဖက်ကို ခေါင်းပေါ် မြှောက်ပါ။ ခု ဒီလက် တွေကို ခင်ဗျား ကိုယ်ရှေ့မှာ ဆန့်ပြီး မြှောက်ထားပါ၊ လက်တစ်ဖက်နှင့် တစ်ဖက် လက်ဝါးချင်း မျက်နှာချင်းဆိုင် နှစ်ပေလောက် ခွာထား၊ ခု ခင်ဗျားရဲ့ ညာဘက်လက်ကို ကြည့်၊ ဘယ်ဘက်လက်ကို ပြန်ကြည့်၊ ခု ညာဘက်ကို ပြန်ကြည့်၊ ဘယ်ဘက်ကို ကြည့်၊ ခု ကျုပ် တစ်၊ နှစ်၊ သုံး၊ လေး၊ ငါး ရေတွက်မယ်၊ ငါးကို ရောက်ရင် အဲဒီ လက်နှစ်ဖက်ကို ဖျန်းခနဲ ရိုက် လိုက်၊ လက်တစ်ဖက် နှင့် တစ်ဖက် ထိအောင် ရိုက်လို့ မရဘဲ လွဲချော်သွား လိမ့်မယ်၊ ကဲ စမယ်၊ တစ်၊ နှစ်၊ သုံး၊ လေး၊ ငါး ဟုတ်ပြီ၊ လွဲသွားပြီ၊ ကဲ ခု ပြန်ရိုက်၊ ထိပြီ၊ ရိုက်”

တဖန် “ကျုပ် မျက်လုံးကို ကြည့်နေနော်၊ ခု ခင်ဗျား ဒူးဆစ်ကို တောင့်ထား၊ စိတ်နှင့်ဆွဲပြီး တင်းထား၊ တတ်နိုင်သလောက် တောင့်တင်းထား၊ သိပ် တင်းနေ ပြီ၊ တင်းလွန်းအားကြီးလို့ ခင်ဗျား ဒူးဆစ်ကိုတောင်ကွေးလို့ မရတော့ဘူးလို့ မှတ်ထား၊ ကဲ ခု ကျုပ် တစ်၊ နှစ်၊ သုံး၊ လေး ရေ တွက်မယ်၊ ငါးကို ရောက်ရင် ခင်ဗျား ဒူးဆစ်ကို ကွေးကြည့်၊ ကွေးလို့ မရတော့ဘူး၊ တစ်၊ နှစ်၊ သုံး၊ လေး၊ ငါး၊ ကဲ လုပ်ကြည့်၊ ကြိုးစားပြီး ကွေးကြည့်၊ ကြိုးစား၊ ဟုတ်ပြီ၊ မရဘူး၊ ကဲ ခု ကွေးတော့၊ ရပြီ”

တစ်ဖန် “ကျုပ် မျက်လုံးကို ကြည့်ထား” ဆိုပြီး သူ လက်တစ်ဖက်ကို ဆွဲယူပါ။ သူ့ လက်ဝါးကို သင့် လက်ဝါးပေါ်မှာ ကပ်ထားခိုင်းပါ။ ဖိပြီး ကပ်ထားဖို့ လည်း ပြောပါ။ ပြီးမှ မက်စမာနည်းအတိုင်း တခြား လက်တစ်ဖြင့် ၎င်းလက်ခုံပေါ်မှ လက်ကောက်ဝတ် နေရာက လက်ဖျားအထိ သပ်ပြီးလျှင် ပြောပါ။

“ခင်ဗျား လက်ကို ကြည့်ထား၊ ခု ကျုပ် ဂဏန်း တစ်၊ နှစ်၊ သုံး၊ လေး၊ ငါး အထိ ရေတွက်မယ်၊ ငါးလည်းကျရော ခင်ဗျားလက်ကို ကျုပ်လက်ပေါ်ကခွာ လို့လည်း မရတော့ဘူး၊ ဖယ်လို့လည်း မရတော့ဘူး၊ ကဲ စမ်းမယ်၊ တစ်၊ နှစ်၊ သုံး၊ လေး၊ ငါး၊ ခွာစမ်း၊ ကြိုးစား၊ ကြိုးစားပြီး ခွာ၊ ခွာလေ၊ ဟုတ်ပြီ၊ မရဘူး၊ ကဲ၊ ကဲ ရပြီ၊ ခု ခွာတော့၊ ရပြီ ၊

ဤကဲ့သို့ ကြွက်သားဆိုင်ရာ စမ်းသပ်မှုများ ပြုလုပ်စဉ် သင်၏ အညှို့ခံ ပုဂ္ဂိုလ်သည် အိပ်မောကျပြီး သတိ လစ်နေသည် မဟုတ်ပါ။ သင် လုပ်သမျှကို သူသည် သိသိကြီးနှင့် ခံနေရခြင်းသာ ဖြစ်ပါသည်။ သိပင်သိငြား သူသည် သူ့စိတ်နှင့် သူ့ကိုယ် မဖြစ်တော့ပါ။ သင့်စိတ်နှင့် သူ့ကိုယ် ဖြစ်နေရပါသည်။ ဤသို့ ဖြစ်ရခြင်းမှာ ထို အကျိုးသက်ရောက်မှုများကို ဖြစ်စေသော auto- suggestion ခေါ် ကိုယ့်ကိုယ်ကို ညှို့ဓာတ် ဖြစ်ပေါ်လာခြင်းကြောင့် ဖြစ်ကြောင်း နားလည်ပါ။ (auto-suggestion ကို self-hypnosis ဟုလည်း ခေါ်ပါသည်။)",
"imagelink":"https://i.pinimg.com/736x/0e/45/a7/0e45a7943c2250512e6e710dcd02ca3d.jpg",
"videolink":"",
"notetext":"",
"openlink":""
},
{
"title":"လေးနက်မှုကို တိုးပွားစေခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စကားပြောပြီး အကြံပေး တိုက်တွန်းရာတွင် စတင်သည်မှ နောက်၌ သင်၏အကြံပေး တိုက်တွန်းမှုကို လေးလေးနှင့် မှန်မှန် အစဉ်အတိုင်း တိုးတက်သွားအောင် ထိန်းထိန်းသိမ်းသိမ်း ဆောင်ရွက်ရပါမည်။ သင်၏ အစမ်းသပ်ခံသူ၏ ကိုယ်ကို သင့်လက်ဖြင့် တို့ထိသည် ဖြစ်စေ၊ မထိမတို့ဘဲ စကားလုံး သက်သက်ဖြင့် အကြံပေး တိုက်တွန်း ညွှန်ကြားသည်ဖြစ်စေ သင်၏လေသံကို တည်ငြိမ်၍ ယုံကြည် စိတ်ချမှုရှိသော လေသံ တစ်သံတည်း (monotone) ဖြင့် ပြောဆို ညွှန်ကြားပါ။ (အသံကို တိုးလိုက်ဆွဲလိုက်၊ ငင် လိုက် မလုပ်ပါနှင့်။)

ဒုတိယအကြိမ် အိပ်မွေ့ချသောအခါ အလေးအနက်ပြုရာတွင် “ဒီတစ်ကြိမ်မှာ ပထမ တစ်ကြိမ်မှာထက် မျက်လုံးတွေကို ဖွင့်ဖို့ ပိုခက် သွားပြီ” ဆိုသည့် စကားဖြင့် အလေးအနက် ပြုခဲ့သည်။ နောက်တစ်ကြိမ်တွင် ဤနည်းဖြင့်ပင် မူလအတိုင်း ပြောပေးပြီး သူမျက်လုံးများ ခိုင်ခိုင်မာမာ ပိတ် သွားပြီဆိုလျှင် “ခုဆို ကျုပ်ပြောရဲတယ်၊ ခင်ဗျားအနေနှင့် ခင်ဗျား မျက်လုံးတွေကို ပြန်ဖွင့်ရာမှာ အတော်ကို အခက်အခဲ ကြုံရမယ်၊ ဖွင့်လို့ တော်တော်နှင့်ကို မရနိုင်ဘူး၊ ကြိုးစားကြည့် စမ်း၊ ကြိုးစား ဖွင့်ကြည့်၊ ဖွင့် ... အင်း ရပြီ၊ ဟုတ်ပြီ၊ ရလာပြီ”

ဤသို့ တစ်ကြိမ်ပြီး တစ်ကြိမ် တိုးတိုးပြီး သူမျက်လုံးများကို အဖွင့်ရ ခက်အောင် အကြံပေး နှိုးဆော်ရပါမည်။ တစ်ကြိမ်နှင့် တစ်ကြိမ်ကြားမှာ ခဏအနားပေးပါ။ ဤနည်းဖြင့် သင့်စိတ်ထဲတွင် သတ်မှတ်ထားသော အခေါင်အထွတ်အထိပ် အဆင့် (အမြင့်ဆုံး အဆင့်) သို့ ရောက်အောင် မြှင့်တင်သွားပါ။

နောက်ဆုံးအဆင့်တွင် မူလအတိုင်း သူ့ မျက်လုံးများကို မှိတ်ခိုင်းပြီးနောက် “ခု ဒီတစ်ကြိမ်မှာတော့ ခင်ဗျား မျက်လုံးတွေကို ဖွင့်လို့ကို မရတော့ဘူး၊ ကဲ ကြိုးစားကြည့်၊ ကြိုးစားပါ၊ ဖွင့်ဖို့ ကြိုးစားကြည့်၊ ဟုတ်ပြီး (သူ ဖွင့်၍ မရကြောင်း ထင်ရှားပြီးမှ) ကဲ ခု ဖွင့်လို့ ရပြီ” ဟု သင်က ဆို၍ ဖွင့်ပါ။ သူ မျက်လုံးများမှာ သင့်အမိန့်ဆုံးသည်နှင့် ပွင့်သွားကြပါလိမ့်မည်။

ဤနည်းဖြင့် သူမျက်လုံးများကို သူ့စိတ်ဖြင့် ဖွင့်၍ မရဘဲနဲ့ သင်ကညှို့နိုင်ပြီ ဆိုပါက တစ်ဆင့်တက်၍ သူ၏ အသံပြုရာ ဌာနများ ထိန်းချုပ်ရန် အားထုတ်ပါဦး။

“ကျုပ်ရဲ့ ဒီမျက်လုံးကို ကြည့်နေ၊ ကြည့်နေ၊ ခု ကျုပ်က တစ်၊ နှစ်၊ သုံး၊ လေး ရေတွက်မယ်၊ ကျုပ် တစ်၊ နှစ်၊ သုံး၊ လေး ရေတွက်လို့ ငါး လည်းရောက်ရော၊ ခင်ဗျား နာမည်ကို ခင်ဗျား ပြောကြည့်။ ပြောဖို့ အခက်အခဲ ဖြစ်နေလိမ့် မယ်၊ ခု ကျုပ် ဂဏန်းတွေ ရေတွက်မယ်။ တစ်၊ နှစ်၊ သုံး၊ လေး၊ ငါး၊ ပြော... ပြော၊ ကြိုးစားပြီး ပြော၊ ခက်ခက်ခဲခဲ သူနာမည်ကို ပြောပြီးမှ ဟုတ်ပြီဟု သင်က ပြောပါ။ တစ်ကြိမ်တွင် သင် တစ်၊ နှစ်၊ သုံး၊ လေး၊ ငါး အထိ ရေ သူ့နာမည်ကို သူ ပြောလို့ မထွက်တော့ဘူးဟု အကြံပြုပါ”

ဤတွင် “ဟုတ်ပြီ” ဟု သင်က ပြောဆိုသည့် အခါတိုင်း စမ်းသပ်ခံပုဂ္ဂိုလ်၏ မျက်လုံးအထက် နှစ်ပေခန့်မှ လက်ဝါးချင်း ရိုက်၍ဖြစ်စေ၊ လက်ဖျောက်တီး၍ ဖြစ်စေ အသံတစ်ချက် ပြုပြီးမှ “ဟုတ်ပြီ” ဟု ဆိုပါ။",
"imagelink":"https://i.pinimg.com/736x/01/80/1a/01801ab16e8090758cc35ee2153afc1d.jpg",
"videolink":"",
"notetext":"",
"openlink":""
},

{
"title":"နောက်တစ်နည်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(ကြွက်သားများနှင့် ဆိုင်သော စမ်းသပ်နည်း)

ယခု တင်ပြမည့်နည်းသည် အိပ်မွေ့ချရာတွင် အလွန် လက်တွေ့ အကျိုးပြုသောနည်း ဖြစ်ပါသည်။ အခါခပ်သိမ်း အသုံးပြုနိုင်သော နည်းလည်း ဖြစ်၍ လူပုံ ပရိသတ်ကို သင်က အထင်အမြင်ကြီးအောင် လုပ်လိုသည့်အခါ အသုံးတည့်သော နည်းကောင်း တစ်ရပ်လည်း ဖြစ်ပါသည်။ သင်၏ အစမ်းသပ်ခံသူကို ရိုးရိုး လက်တင် မပါသော ကုလားထိုင်မှာ ထိုင်ခိုင်းပါ။ (ပက်လက်ကုလားထိုင်၊ လက်တင်ပါသော ကုလားထိုင် လှုပ်ကုလားထိုင်မျိုး မဖြစ်ပါစေနှင့်။)

ကုလားထိုင်မှာ ထိုင်ပြီး သူခြေဖဝါး နှစ်ဖက်ကို ကြိမ်းပြင်ပေါ်မှာ အပြားလိုက် ချထားပါစေ။ သူ လက်နှစ်ဖက်ကို ပေါင်ပေါ်မှာ တင်ထားစေပြီး လက်ဖျားများကို ဒာစွန်မှ အောက်သို့ ချထားပါစေ။ ထို့နောက် သင်က သူရှေ့တည့်တည့် သုံးပေခန့် အကွာမှာရပ်ပါ။ သူ့ကို ရှေ့မှာ ပြထားခဲ့သည့် အတိုင်း အကြောလျှော့ဖို့ စိတ်ရောကိုယ်ပါ အနားပေးပြီး အပန်းဖြေဖို့ ပြောပါ။ ပြီးမှ အောက်ပါအတိုင်း ပြောဆိုပါ။

“ခု ကျုပ် မျက်လုံး တစ်ဖက်ကို ခင်ဗျား ကြည့်နေပါ” ဤသို့ ပြောရင်း သင်က သူ့အား ကြည့်စေလိုသည့် သင့်မျက်လုံးကို သင်၏ ညာဘက် လက်ညှိုးဖြင့် ညွှန်ပြပါ။ “ဒီမျက်လုံးကို ကြည့်” ဤသို့ ပြောပြီး ပြပြီး ချက်ချင်း သင့် လက်ညှိုးကို ဖယ်လိုက်ပါ။ ထို့နောက် သူ့ မျက်လုံးတစ်ဖက်ကို သင်က စိုက်ကြည့်ပါ။ သင်၏ မျက်လုံး သူငယ်အိမ် ပြူးကျယ်လာအောင် စိုက်ကြည့်ပါ။ သူကလည်း သင့်မျက်လုံးကို ကြည့်နေပါစေ။ ၁၀ စက္ကန့် လောက် အချိန်ယူပါ။ ပြီးမှ ထုံးစံအတိုင်း “ခု ခင်ဗျား မျက်လုံးတွေကို ပိတ်လို့ရပြီ၊ ပိတ်လိုက်တော့၊ ပိတ်အောင် ပိတ်လိုက်၊ မျက်ခုံးတွေကို ကွေးသွားအောင် ပိတ်ထား ခု ခင်ဗျားမျက်လုံးတွေကို ပြန်ပြီး ဖွင့်ဖို့ တော်တော် ခက်သွားပြီ၊ ဖွင့် ကြည့် ဖွင့် ဖွင့်ပါ၊ ဟုတ်ပြီ၊ ခု ခင်ဗျား ဖွင့်လို့ ရပြီ” ။

“ဟုတ်ပြီ” ဆိုသော စကားကို သင် ပြောသောအခါ သင့်တစ်ကိုယ်လုံးရှိ အကြောများ လျှော့ထားပြီးမှ “ဟုတ်ပြီ” ဟု စိတ်အေး သက်သာဆိုပါ။ သူ့ကို တိုက်တွန်းနေသည့် စကားနှင့် ပြောပုံ မတူပါစေနှင့်။ ဘာပဲဖြစ်ဖြစ် သင်သည် သူ့မျက်လုံးကို အတန်ကြာ ပိတ်နေအောင် လုပ်ထားလိုက်နိုင်ပြီဟု သဘောကျပါ။ ထို့ပြင် သင့် အမူအရာ၊ သင့် လေယူလေသိမ်း များကလည်း သူ့အပေါ် သင်စိုးမိုးလိုက်သော အကြောင်းကို သူ သိမြင်ပြီး ယုံကြည်သွားပါစေ။ ထိုသို့ ပြုလုပ် လိုက်နိုင်သည်နှင့် သူသည် သင့်အပေါ်မှာ အထင်အမြင်ကြီးသွားပြီ ဖြစ်ပါသည်။

ထို့နောက် သူကို သက်သောင့်သက်သာ ထားလိုက်ပါဦး။ ထိုကဲ့သို့ အနားပေးလိုက်ခြင်း အားဖြင့် သူ့စိတ်ထဲမှာ ဖြစ်ပေါ်လာနိုင်သော ဆန့်ကျင်ဘက် အတွေး၊ သူ့ကိုယ်သူ အကြံပေးချက်များ ဖြစ်ပေါ်လာမှုကို တားဆီးရာ ရောက်ပါသည်။ ဤသို့ ခေတ္တအနားပေးပြီး နောက်မှသာ ရှေးနည်းအတိုင်း ပြန်စပါ။

“ကျုပ် မျက်လုံး တစ်ဖက်ကို ခင်ဗျား ကြည့်နေ၊ ဒီမျက်လုံး၊ ကျုပ်ရဲ ညာဘက် မျက်လုံးကို ကြည့်နေ၊ (၁၀ စက္ကန့်ထား) ခင်ဗျား မျက်လုံးတွေကို ပိတ်လိုက်တော့၊ တအားပိတ်၊ မျက်ခုံးတွေပါ ကွေးသွားအောင် ပိတ်၊ ခု ခင်ဗျား တွေ့မယ်၊ ခင်ဗျား မျက်လုံးတွေဟာ တော်တော်နှင့် ပြန်ဖွင့်လို့ မရတော့ဘူး၊ ဖွင့်ဖို့ တော်တော် ခက်ခဲနေပြီ၊ စောစောက တစ်ကြိမ်ထက်ပိုပြီး ဖွင့်ရ ခက်သွားပြီ၊ ကြိုးစားပါ၊ ကြိုးစားပြီး ဖွင့် …. ဖွင့်၊ အင်း ဟုတ်ပြီ၊ ရပြီး ရ လာပြီ”",
"imagelink":"https://i.pinimg.com/736x/84/7a/e2/847ae2adf8b00b280f45d5f861bdc920.jpg",
"videolink":"",
"notetext":"",
"openlink":""
},
{
"title":"နည်းအမျိုးမျိုးမှ ရွေးချယ်ရန်",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"နောက်တစ်နည်း (မက်စမာနည်း)

စိတ်နှင့်ဆိုင်သော နည်းများတွင် ပထမနည်းသည် မက်စမာနည်း ဖြစ်သည်။ ဤနည်းတွင် သူမျက်နှာကို ခေါင်းမှ မေးစေ့ဘက်သို့ သင့် လက်ဝါးဖြင့် သူမျက်နှာကို မထိဘဲ (လေးလက်မ အကွာလောက်မှ) သပ်ချပါ။ အောက်သို့ သာ သပ်ချရမည်။ အပေါ်သို့ ပင့်၍ မသပ်ရ။ သူ့လက်မောင်းများကိုလည်း သင့် လက်နှစ်ဖက်ဖြင့် (မထိဘဲ) ပခုံးမှ လက်ဖျားအထိ သပ်ချပါ။ ထိုသို့ သပ်ချစဉ် သူမျက်လုံးများကို ပိတ်ထားဖို့ အမိန့် ပေးထားပါ။ သင့်လက်ဖြင့် သူမျက်နှာ၊ သူ့လက်မောင်း တစ်လျှောက် သပ်ချရင်း သူ့ကို အကြံပေး ပြောဆိုပါ။ (အကြံပေး ပြောဆိုပုံမှာ ရှေးက နည်းအတိုင်းပင် ဖြစ်ပါသည်။)

ဉာဏ်ရှိသလို Suggestion ခေါ် အကြံပေး ညွှန်ကြားချက်များကို သုံးနိုင်ပါသည်။ အညှို့ခံမည့် ပုဂ္ဂိုလ်ကို လိုက်၍ မည်သို့ အကြံပေး ပြောဆိုသင့် သည်၊ ဘယ်ပုံပြောဆိုရမည်ကို သင် အသိဆုံး ဖြစ်ပါလိမ့်မည်။ သင်ကိုယ်တိုင် သူ့ကို ဘယ်လို ပြောဆို အကြံပေးရလျှင် ကောင်းမည် ဆိုသည်ကို စဉ်းစား ဆုံးဖြတ်ပါ။ ဤနည်းကို မက်စမာ ဆိုသော အိပ်မွေ့ချ ပညာရှင်ကြီး ကမ္ဘာပေါ်မှာ အစဆုံး သုံးခဲ့သောကြောင့် ဤနည်းကို မက်စမာနည်း (Mesmeric Method) ဟုခေါ်ပါသည်။

ပါမောက္ခ ဝီလျံက ဤနည်းကို လူအများအား တစ်ပြိုင်နက် အိပ်မွေ့ ချလိုသောအခါ သုံးသင့်သည်၊ သုံးနိုင်သည်ဟု ထောက်ခံ ရေးသားထားပါသည်။ အကယ်၍ လူတစ်စုကို ဤနည်းဖြင့် အိပ်မွေ့ချသောအခါ သူတို့ အားလုံးကို မျက်စိ ပိတ်ခိုင်းထားပြီး သင်က တစ်ယောက် ချင်းကိုလိုက်ပြီး လက်ဖြင့် အထက်မှာ ပြောခဲ့သည့် အတိုင်း သပ်ချရမည်။ လက်ဝါးဖြင့် လက်မောင်းများကို သပ်ချရင်းလည်း အကြံပေးချက် (Suggestion) များကိုပြောဆို ညွှန်ကြား နေရပါမည်။ ရှေးက အိပ်မွေ့ချ ခံဖူးသူများဖြစ်လျှင် လက် လေးငါးကြိမ် သပ်၍ အကြံ ပေးလိုက်သည်နှင့် ထိုသူတို့ အိပ်မွေ့ ကျသွား ပါလိမ့်မည်။ ဤမက်စမာနည်းသည် ရှေးဦးစွာ အိပ်မွေ့ချသူတို့ အသုံးပြုခဲ့သော နည်းဟောင်း နည်းကောင်း တစ်ခုဖြစ်ပါသည်။",
"imagelink":"https://i.pinimg.com/736x/2d/12/5d/2d125da7069acbac947bf3470c61e0af.jpg",
"videolink":"",
"notetext":"",
"openlink":""
},
{
"title":"စိတ်ညှို့ သူ၏ထမြောက် အောင်မြင်မှု",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဤစမ်းသပ်မှုတွင် ဖြစ်စေ၊ တခြားသော အိပ်မွေ့ချမှု ကိစ္စများတွင် ဖြစ်စေ စိတ်ညှို့ သူ၏ မိမိကိုယ် မိမိ ခိုင်ခိုင်မာမာ ယုံကြည် စိတ်ချထားပုံ ပေါ်သော ဟန်အမူအရာသည် အလွန် အရေးကြီးပါသည်။ ဟန်ကိုယ့်ဖို့ ဆိုသည်ကို မ မေ့ပါနှင့်။ ကိုယ့်ကိုယ်ကိုယ် ယုံကြည် စိတ်ချထားသည့် ဟန်အမူအရာသည် အောင်မြင်မှု၏ သော့ချက် ဖြစ်လာသည်။

အိပ်မွေ့ချသည့် အခါ သင်သည် မတွေဝေဖို့၊ စိတ်ရှုပ်ထွေးမှု မရှိဖို့၊ ဖြစ်မှ ဖြစ်ပါ့မလားဟု ကိုယ့်ကိုယ်ကိုယ် မယုံသင်္ကာ စိတ်မချသလို မဖြစ်ဖို့ လိုပါသည်။ သင့်ဘာသာ လက်တွေ့ စမ်း သပ်ပြီး အတွေ့အကြုံ ရလာသည်နှင့်အမျှ သင့်ကိုယ်သင် မယုံသင်္ကာ ဖြစ်မှု၊ စိတ်မချ ဖြစ်မှုများ ပပျောက်သွားမည် ဖြစ်ပါသည်။ ဤ စမ်းသပ်မှုများက စိတ်ပညာရှင်သည် ဤပညာရပ်၏ အားတက်ဖွယ် စွမ်းဆောင်နိုင်မှုများကိုပါ သိမြင်လာမည် ။ လူတို့၏ ရောဂါဘယများကို ကုသပေးနိုင်သော အစွမ်းသတ္တိထူးများလည်း ဤပညာတွင် ရှိကြောင်းများကိုပါ သိမြင်လာပါမည်။ ထိုသို့ သိမြင်လာသည်နှင့် အိပ်မွေ့ချသူ အဖို့ နှစ်သိမ့်ဖွယ်ရာ ဖြစ်လာ ပါလိမ့်မည်။

အခြား အိပ်မွေ့ချနည်းများ။

ရေးသား ထုတ်ဝေခဲ့ပြီးသမျှ စိတ်ညှို့အိပ်မွေ့ချ ပညာကျမ်းများတွင် ပါဝင်သော အိပ်မွေ့ချနည်းများတွင် ရှေ့တွင် ဆိုခဲ့ပြီးသော ပါမောက္ခ ဝီလျံ၏နည်းသည် အကောင်းဆုံးနည်း၊ အအောင်မြင်ဆုံးနည်း ဖြစ်ကြောင်း ပညာရှင်များ လက်ခံကြပါသည်။ စိတ်ညှို့အိပ်မွေ့ ချသော နည်းနိဿယများကား အလွန်ပင် များပြားပါသည်။ အိပ်မွေ့ချ ပညာကို လက်တွေ့ လေ့ကျင့် စမ်းသပ်ရာတွင် ထိုနည်း အားလုံးကို အသုံးချနိုင်မည်မဟုတ်။ အသုံးချရန်လည်း လိုမည် မဟုတ်ချေ။ အိပ်မွေ့ချနည်းများကို စိတ်ညှို့ပညာရှင် အသီးသီးတို့ စမ်းသပ်ရင်းလည်း တွေ့မြင်လာကြသည်။ လုပ်ရင်းကိုင်ရင်း ကိုယ်နှင့် အဆင်ပြေသော နည်းကိုသာ လက်စွဲထား၍ သုံးကြသည်လည်း ရှိပါသည်။ ထို့ကြောင့် ဤနည်းသာ မှန်သည်။ ဤနည်းသာ ကောင်းသည်။ ကျန်သော နည်း များမှာ မကောင်းဟု မဆိုသာ။ ကျွမ်းကျင်သော ကိုယ့်နည်းနှင့် ကိုယ်လည်း ရှိနိုင်ပါသည်။

သို့ရာတွင် အိပ်မွေ့ချနည်းများကို လက်တွေ့ စမ်းသပ်သောအခါ လူတစ်ဦးကို မိမိ သုံးနေကျ နည်းဖြင့် အိပ်မွေ့ချသော်လည်း မရဘဲ အခက်အခဲကြုံခြင်း မျိုးလည်းရှိသည်။ ထိုအခါမျိုးတွင် စိတ်ညှို့ဆရာသည် ချက်ချင်း သင့်တော်ရာ နည်းတစ်နည်းဖြင့် ထိုသူကို အိပ်မွေ့ချရန် ရွေးချယ် ဆုံးဖြတ်ရလိမ့်မည်။

တစ်ခါတစ်ရံ ငြိမ်သက်သော နေရာ၌ တစ်ဦး တစ်ယောက်တည်းကို အိပ်မွေ့ချရန်အတွက် အသုံးပြုသော နည်း တစ်နည်းကို လူပုံ အလယ်တွင် အစုလိုက် အိပ်မွေ့ချရာတွင် အသုံးပြု၍ ရမည်မဟုတ်ပါ။ ထိုအခါ သူ့နေရာ နှင့်သူ သင့်တော်ရာ နည်းတစ်နည်းကို သုံးဖို့ လိုလာမည် ဖြစ်သည်။

ဤတွင် အိပ်မွေ့ချဆရာ သတိထားရမည့် အချက် တစ်ချက်။

ထိုအချက်သည် နည်းပြောင်းသောအခါ အိပ်မွေ့ချ ခံသူ၏ စိတ်မှာ အထင်သေးမသွားအောင်၊ မယုံသင်္ကာ ဖြစ်မသွားအောင် အကြံပေး ပင် ဖြစ်သည်။ ပထမ မအောင်မြင်သော နည်းမှ တခြားနည်းသို့ ပြောင်းသောအခါ “စောစောက နည်းထက် ဒီနည်းက ပိုမြန်တယ်။ ပိုပြီး အစွမ်းလက် ထက်တယ်” ဟု သူ့ကို အယုံသွင်းတတ်ဖို့ အရေးကြီးပါသည်။ ဥပါယ်တံမှ အရေးကြီးသည်ဟု မှတ်ပါ။ ဥပါယ်တံမျဉ်ကြောင့် အိပ်မွေ့ချခံသူ၏ စိတ်တွင် တခြား တစ်နည်းကို အသုံးပြု၍ အိပ်မွေ့ချသည့်အခါ ယုံကြည်လက်ခံသဖြင့် အလွယ်တကူ အောင်မြင်နိုင်ပါသည်။

ယခု ဖော်ပြမည့်နည်းသည် စောစောက ဖော်ပြခဲ့သည့် ပထမနည်းနှင့် တော်တော် တူသည်ဟု ဆိုနိုင်ပါသည်။ သို့ရာတွင် ဤနည်း၌ လွယ်ကူသော အကြံပေး ညွှန်ကြားချက်များဖြင့် အိပ်မွေ့ ကျစေနိုင်ပါသည်။ ထိုနည်းမှာ ဤသို့ ဖြစ်ပါသည်။

ယခင် တင်ပြခဲ့သော နည်းမှာကဲ့သို့ ကြိုတင် စီစဉ်စရာများ အားလုံးကို စီစဉ်ပြီး အစမ်းသပ်ခံ ပုဂ္ဂိုလ်ကို ကုလားထိုင် (ဖျာ) ပေါ်မှာ ထိုင်စေပြီးနောက် သူ့ကို စိတ်မပျံ့လွင့်ဖို့၊ ထွေရာလေးပါး စိတ်မကူးဖို့ ပြောပါ။ သူ့ကို အိပ်တော့မယ်ဆိုသော စိတ်ကူးတစ်ခုက လွဲပြီး ဘာကိုမှ မစဉ်းစားဖို့လည်း ပြောပါ။ ထို့နောက် သူမျက်လုံးများကို စူးစူးစိုက်စိုက် ကြည့်ပါ။ သင့် မျက်လုံးကိုလည်း သူ့အား ကြည့်နေစေရန် အမိန့်ပေးပါ။ ပြီးမှ လေးလေးမှန်မှန် တစ်လုံးချင်း အောက်ပါ စကားများကို ပြောပါ။

“ခင်ဗျား မျက်ခွံတွေ တစ်စ တစ်စ ပိုပြီး လေးလေး လာပြီ၊ မျက်ခွံတွေ သိပ်ပြီး လေးလာပြီ၊ ခင်ဗျား မျက်လုံးတွေလည်း နီရဲပြီး အငွေ့တွေ သန်းလာပြီ၊ ခု ခင်ဗျား အိပ်ချင်နေပြီ၊ သိပ် အိပ်ချင်နေပြီ၊ ခင်ဗျား မျက်ခွံ တွေက ပိုပြီး ပြောင်းလာတယ်၊ မလှုပ်ချင်တော့ဘူး၊ မျက်လုံးတွေက အဆမတန် လေးလံပြီး လှုပ်ကို မလှုပ်ချင်ကြတော့ဘူး၊ အိပ်ချင်တဲ့ စိတ်ပဲ ရှိတော့ တယ်၊ ခင်ဗျား မျက်လုံးတွေ စင်းပြီး ပိတ်သွားကြပြီ၊ ခေါင်းထဲမှာလည်း သိပ်ပြီး လေးလံ ထိုင်းမှိုင်းနေပြီ၊ ခင်ဗျား အိပ်ပျော်သွားပါပြီ၊ နှစ်နှစ်ခြိုက်ခြိုက် အိပ်ပျော်သွားပြီ၊ ခင်ဗျား မနိုးနိုင်တော့ဘူး”

သူ့ မျက်လုံးတွေလည်း ပိတ်ရော၊ သူ သိပ်ပြီး အိပ်ချင်နေသည်ကို တွေ့ ရပါမည်။ နောက်ထပ် သူ အိပ်မောကျသွားပြီ ဖြစ်သည့်အကြောင်း၊ ပတ်ဝန်းကျင်ကို ဘာဆိုဘာမှ မသိတော့သည့် အကြောင်း၊ သင့် အသံက လွဲပြီး ဘာသံကိုမှ မကြားတော့သည့် အကြောင်းများကို ပြောပြီး နက်နက် ရှိုင်းရှိုင်း အိပ်မွေ့ကျသွားအောင် ဆက်ပြီး (ခဏကြာ ချင့်ချိန်ပြီး) အကြံပေး ညွှန်ကြားဖို့သာ လိုပါတော့သည်။ သူသည် နက်နက်နဲနဲ အိပ်မွေ့ ကျသွားပြီ ဖြစ်ကြောင်း သူ့ အမူအရာများက ထင်ရှားစေပါလိမ့်မည်။

ထိုအချိန်တွင် သင်က စမ်းသပ်ခံသူကို ဂရုတစိုက် ကြည့်နေပြီး သူ့မျက်နှာပေါ်မှာ ပေါ်လာသော သွင်ပြင် လက္ခဏာများကို လိုက်ပြီး သင့်တော်သလို အကြံပေး ညွှန်ကြားတတ်ဖို့သာ လိုပါတော့သည်။ ဤသို့ နည်း (Fascination Method) သည် တစ်ခါတစ်ရံ အတော် ကောင်းမွန်သော ရလဒ်ကို ရစေနိုင်ပါသည်။ ထို့နောက် မိနစ်အနည်းငယ် သူကို ပစ်ထားလိုက်ပါ။ သင်က သူ့အနားမှာ မနေဘဲ ထားခဲ့ပါ။ ခဏ ကြာပြီးမှ သူထံသို့ ပြန်သွားပါ။ သူ့အနားရောက်တော့ သူမျက်လုံးတွေကို ဖွင့်လို့ မရတော့ဘူးဟု အကြံပေး ပြောဆိုပါ။ သင် ပြောသည့်အတိုင်း သူ့မျက်လုံးများကို ဖွင့်ရန် သူ မတတ်နိုင်တော့ဘူး ဆိုမှ သူ့ကို သင်ကြိုက်သလို အကြံပေး ညွှန်ကြားချက်များ ပေးပါတော့။",
"imagelink":"https://i.pinimg.com/736x/f0/e2/ef/f0e2effcb6f07f3e3b8bfc7283a4ced3.jpg",
"videolink":"",
"notetext":"",
"openlink":""
},
{
"title":"တစ်ဆင့်တက် ဆောင်ရွက်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ပထမအဆင့်တွင် စမ်းသပ်ခံသူ၏ မျက်လုံးများကို ပိတ်ခြင်း၊ လက်ကပ်၊ ခြေကပ် စမ်းသပ်ချက်များကို ပြုလုပ်ပြီးနောက် ဤအကြိမ်မှာပင် ထပ်ဆင့် စမ်းသပ် လိုသေးလျှင် သင်သည် ဖျာပေါ်မှာ ထိုင်နေသောသူ ဖြစ်လျှင် စမ်းသပ်ခံသူအား “ခင်ဗျားဟာ နောက်မှာ ရှိတဲ့ ခေါင်းအုံးပေါ်ကို ပက်လက်လန်ပြီး လဲကျသွားပြီ” ဟု အကြံပေးနိုင်သည်။ ထိုအခါ ထိုသူသည် ခေါင်းအုံးပေါ်သို့ လန်လဲကျသွားလိမ့်မည်။ အကယ်၍ ထိုင်ပြီး အိပ်မွေ့ချလျှင် သူ့ကို မျက်စိ မှိတ်ခိုင်းလိုက်ပြီး မတ်တတ်ရပ်ဖို့ ပြောပါ။ ပြီးမှ သူ့နောက်က ကုလား ထိုင်ကို ဖယ်ပြီး သင်က သူ့ နောက်ကျောဘက်မှာ ရပ်ပါ။

“ခု ခင်ဗျား မျက်လုံးတွေ လုံးဝ မှိတ်သွားပြီ၊ ခင်ဗျား အခု ရပ်နေတဲ့အတိုင်း တောင့်တောင့်ကြီး နောက်ကို လန်လဲသွားပြီ၊ နောက်မှာ ကျုပ်ရှိတယ်၊ ကျုပ် လက်ပေါ်ကို တုတ်ချောင်းလို တောင့်တင်းနေတဲ့ ခင်ဗျားကိုယ်ဟာ လန်လဲ လာပြီ၊ ခင်ဗျား တစ်ကိုယ်လုံးဟာ ခြေဆုံး ခေါင်းဆုံး တုတ်ချောင်းလို သံချောင်းလို တင်းမာနေတယ်၊ ခု လဲကျပြီ၊ လဲကျပြီ၊ ကျုပ် လက်ပေါ်ကို လန်ပြီး လဲကျပြီ” ဤသို့ အကြံပေး (အမိန့်ပေး) စကားသံနှင့်အတူ ထိုသူ၏ ကိုယ် သည် နတ်ဝင်သလို ရှေ့တိုးနောက်ငင် ဖြစ်လာမည်။ သူကို အကြံပေးသော စကားများကို ထပ်တလဲလဲ ပြောနေရမည်။ ပြောသည့်အခါ တဖြည်းဖြည်း အားထည့်ပြီး တိုက်တွန်းသလို ပြောဆိုရမည်။

“ဟုတ်ပြီ၊ တောင့်တင်းနေတဲ့ ခင်ဗျားကိုယ်ဟာ ကျုပ် လက်ပေါ်ကိုလန်ပြီး လဲကျတော့မယ်၊ ယိုင်နေပြီ၊ ယိုင်နေပြီ၊ လဲကျပြီ၊ လဲလာ လဲကျ၊ လဲကျစေ” ဟု အားနှင့် မာန်နှင့်ပြော။ သင့် စကားလုံး အားပြင်းလာမှုနှင့်အတူ သူကိုယ်လည်း ပိုပြီး ယိုင်ယိမ်းကာ လဲကျလာလိမ့်မည်။

“ဟုတ်ပြီ၊ ခင်ဗျား ကိုယ်ကို တောင့်လား၊ ခင်ဗျား ဘာကိုမှ ဂရုမစိုက်နှင့်၊ ကျုပ် စကားသံကိုပဲ အာရုံပြုထား၊ ကျုပ် ပြောတာကိုပဲ အာရုံပြုထား ကျုပ် ပြောတာမှ တစ်ပါး ဘာကိုမှမကြားနှင့်၊ ဘာကိုမှ အာရုံမပြုနှင့်၊ ကျုပ်ပြောတာကိုသာ လုံးလုံးလျားလျား စိတ်သွင်းထား”

ဤသို့ ပြောပြီးနောက် တောင့်တင်းနေသော သူ့ခန္ဓာကိုယ်ကို ဖျာပေါ် (ကြိမ်းပြင်ပေါ်) မှာ ချထားလိုက်ပါ။ ပြီးနောက် ကုလားထိုင် နှစ်လုံးကို သူ အရပ် မီရုံ၊ သူ့ခေါင်းနှင့် သူ့ခြေထောက် တင်သာရုံ အနေအထားမှာ ထားပြီး သူ့ကိုယ်အောက် ကျောဘက်မှ သင့်လက်ကို ခြေမှ ခေါင်းသို့ အသာအယာ သပ်လိုက်ပါ။ ပြီးမှ ပြောပါ။

“ခင်ဗျား ခန္ဓာကိုယ်ဟာ သံချောင်းလို သစ်ချောင်းကြီးလို တောင့်တင်းပြီး မာကျောနေပြီ၊ ခင်ဗျားရဲ့ ကြွက်သားတွေလည်း သံတုံးတွေလို မာနေပြီ။ တောင့်ထား၊ တစ်ကိုယ်လုံးကို တင်းထား၊ တောင့်ထား၊ လုံးဝ မကွေးစေနှင့်၊ မညွတ်စေနှင့်၊ တစ်ဖြောင့်တည်း တောင့်တင်း မာကျော နေစေရမယ်” ဤသို့ ၊ ထပ်ဆင့် အကြံပေးပြီးနောက် “ခု ဇက်ကို တောင့်ထား၊ တင်းထား” ဆိုပြီး ။ သူ့ခေါင်းကို ဇက်က မပြီး ကုလားထိုင်တစ်ခုမှာ တင်ပါ။ ပြီးလျှင် စောစောကအတိုင်း သူ့ကိုယ်ကို တောင့်တင်းထားဖို့ အမိန့်ပေးပါ။ သုံးလေးကြိမ် အမိန့်လည်းပေး၊ သူ့ကိုယ်ကိုလည်း သင့်လက်ဖြင့် ပွတ်သပ်ပါး၊ (ခြေမှ ခေါင်းသို့ အပြန် မသပ်ရ။) ခေါင်းမှ ခြေသို့ သပ်ပါ။

ပြီးမှ “ခြေကို တောင့်ထား၊ တင်းထား၊ သံချောင်းလို မာနေအောင် တင်းထား” ဆိုပြီး ထိုခြေထောက်ကို ခြေရင်းက ကုလားထိုင်ပေါ် မတင်ပါ။ ထိုအခါ သူ့ခန္ဓာကိုယ်သည် သစ်တုံးကြီးလို မာတောင့်ပြီး ကုလားထိုင် နှစ်လုံး ပေါ်မှာ Our Man Flint ဇာတ်ကားထဲက မင်းသားလို တန်းနေလိမ့်မည်။ သူ့ ကြွက်သားများ တကယ့်ကို တောင့်ပြီး တင်းနေပြီ ဆိုလျှင် သင်သည် သူဗိုက်ပေါ်မှာ တက်ထိုင်၍ပင် ရကြောင်း အံ့ဩဖွယ် တွေ့ရပါလိမ့်မည်။

သင်၏ အကြံပေးချက် ကောင်းမွန် အားသန်လျှင် ဤပထမ အကြိမ်ဖြင့်ပင် ထိုကဲ့သို့ ထူးခြားသော အားသန်မှုကို ဖန်တီးနိုင်ပါလိမ့်မည်။ ထိုအခါ သူ့ ကိုယ်ပေါ်သို့ လေးလံသည့် ပစ္စည်းကြီး တစ်ခုကို တင်ထားသော်လည်း သူ့ကိုယ်သည် ညွတ်ကျတော့မည် မဟုတ်ပါ။ ဤအခြင်းအရာကို (ကြွက်သားများ တောင့်ပြီး သတိလစ်ခြင်း၊ မြန်မာအခေါ် တက်ခြင်း) ဟု ဆိုပါသည်။

ထိုအဆင့်သို့ ရောက်မှသာ ပထမဆုံး စိတ်ညှို့ ခံသူအား “ခု သင် နှစ်နှစ် ခြိုက်ခြိုက် အိပ်ပျော်သွားပြီ၊ အိပ်မောကြီး ကျသွားပြီ၊ သင့် ကိုယ်ပေါ်က ကြွက်သားတွေဟာ ကျုပ်က လျှော့မခိုင်းမချင်း တင်းတောင့် နေကြပြီ၊ ခုဆို သင့် ကိုယ်ပေါ်မှာ ညောင်းခြင်း ညာခြင်း၊ ကိုက်ခြင်း ခဲခြင်း၊ နာကျင်ခြင်း ဘာဆို ဘာမှ မရှိတော့ဘူး၊ ပကတိ သက်သောင့် သက်သာနှင့် သင် အိပ် ပျော် သွားပြီ၊ အိပ်နိုင်ပြီ” (တစ်မိနစ်လောက် သူ့ကို ထိုအနေအထားမှာ ထားပါ။)

ထိုနောက် သူ့မျက်နှာပေါ်က စပြီး သင့်လက်ဖြင့် ခေါင်းဆုံး ခြေဆုံး ယခင်ကအတိုင်း အသာအယာ သပ်ပါ။ ပြီးမှ ပြောပါ။ “ခု ခင်ဗျားကို ကျုပ် နှိုး တော့မယ်၊ ခု သင့်ကိုယ်ပိုင်းမှာ ရှိတဲ့ ကြွက်သားတွေက စတင်ပြီး ပျော့ပျောင်း လာပြီ၊ ခု ညွှတ်ကျလာပြီ၊ ကြိမ်းပြင်ပေါ်ကို သင့် တင်ပါးက စပြီး ကျလာပြီ” ဟု အကြံပေးရင်း သူ၏ ညွှတ်ကျလာသော ကိုယ်ကို သင်က လို သလို ထိန်းပေးပါ။ သူ ကြမ်းပြင်ပေါ်သို့ ကျလျှင် သူမျက်လုံးတွေ ပွင့်သွား ပါလိမ့်မည်။

ယခု သူ့ကို သင်က အိပ်မွေ့ချစဉ် ပြုလုပ်ခဲ့ပုံများကို လည်းကောင်း၊ သူ ကိုယ်ပေါ်မှာ ဖြစ်ပေါ်လာသော ထူးခြားသော ဖြစ်ရပ်များ ဖြစ်ပေါ်လာပုံကို လည်းကောင်း နောက်ထပ် ငါးမိနစ်လောက် ဆက်ပြီး အိပ်မွေ့ချကာ ပြုလုပ် ပေးဦးမည်ဆိုလျှင် သူသည် အလွန်လေးသော ပစ္စည်းကိုပင် မ ထားနိုင်မည်ဖြစ်ကြောင်း ပြောပြပါ။ ထို့ပြင် သူအိပ်ပျော်ခြင်းမှာလည်း ပိုပြီး နှစ်နှစ်ခြိုက်ခြိုက် နက်နက်ရှိုင်းရှိုင်း ဖြစ်သွားနိုင်ကြောင်းလည်း ပြောပါ။

ထိုအခါ သူက “ကျွန်တော် အိပ်မပျော်ဘူး” ဟု ဆိုကောင်း ဆိုပါလိမ့်မည်။ သို့သော် အိပ်မွေ့ချခြင်းသည် အခါခပ်သိမ်း အပေါ်ယံ အာရုံသိစိတ် အားလုံးချုပ်ပြီး လုံးဝ အိပ်ပျော်သော အဆင့်သို့ ရောက်ချင်မှ ရောက်မည်။ စိတ်ညှို့ခံသူက သူ အိပ်မပျော်ဘူး ပြောလည်း သင့်စိတ်မှာ မယုံသင်္ကာ မဖြစ်ပါနှင့်။ သူမျက်လုံးတွေ လုံးဝ မဖွင့်နိုင်ဘဲ ပိတ်သွားပြီ ဆိုကတည်းက၊ သူ လက်တွေ မလှုပ်နိုင်အောင် သူ့ခြေတွေ မလှုပ်နိုင်အောင် သင်က ညှို့ထားနိုင် ပြီ ဆိုကတည်းက သင်သည် သူအပေါ် စိတ်အားဖြင့် ထိန်းချုပ် ထားနိုင်ပြီဟု ယုံကြည် စိတ်ချပါ။ သင်က အိပ်တော့ ဆိုလျှင် ထိုအခြေအနေတွင် သူတို့ အိပ်သွားမည် ဖြစ်ပါသည်။

ပထမ အဆင့်တွင် (အထက်တွင် ပြထားခဲ့သော အဆင့် အထိ)အိပ်တော့ဟု မပြောပါနှင့်ဦး။ သူ့ကို မိမိက ပိုင်ပိုင်နိုင်နိုင် ထိန်းချုပ်နိုင်ပြီ “သင် အိပ်ပျော်သွားပြီ၊ အိပ်တော့၊ နှစ်နှစ်ခြိုက်ခြိုက် အိပ်လိုက်တော့၊ သင်ပတ်ဝန်းကျင်ကို လုံးဝ မသိတော့ဘဲ အိပ်ပျော်သွားပြီ၊ ကျုပ် အသံက လွဲပြီး သင် ဘာဆိုဘာမှ မသိတော့ဘူး၊ ဘာမှ မကြားတော့ဘူး၊ သင် လုံးဝ အိပ်မော ကျသွားပြီ” စသည်ဖြင့် သူ နက်နက်ရှိုင်းရှိုင်း အိပ်မွေ့ကျသွားအောင် အကြံပေးတိုက်တွန်းပါ။",
"imagelink":"https://i.pinimg.com/736x/7b/da/41/7bda41d9a8d8fbf70842df6234546717.jpg",
"videolink":"",
"notetext":"",
"openlink":""
},
{
"title":"သတိပြုစရာ အချက်များ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဆိုခဲ့ပြီးသော အကြံပေး ညွှန်ကြားချက်များ ပေးရာတွင် သင်အသုံးပြုခဲ့သော စကားလုံးများကို ပြောပုံ ဆိုနည်းကို သေချာစွာ ပြန်စစ်ကြည့်မည် ဆိုလျှင် သင်သည် အိပ်မွေ့ချ ခံသူကို အိပ်မွေ့ချ အကြံပေး စကားပြောဆို ရာတွင် အတိအကျကြီး ဖြစ်ပြီဟု မဆိုသာသေးကြောင်း ကိုယ့်ကိုယ်ကိုယ် သဘောပေါက်လာပါလိမ့်မည်။ သင့်အနေနှင့် သူ့အား ပြောဆိုအကြံပြုသော စကားများကို သူက စဉ်းစားနေရသည့် အနေအထားသို့ မရောက်စေရန် အထူး သတိပြုဖို့လိုပါသည်။ သင်က သူ့ကို ခံစားစေလိုသော အချက်ကို ဒက်ခနဲ ခံစားရအောင်၊ သင် လုပ်စေလိုသော အချက်ကို သူက ဒက်ခနဲ နားလည်အောင် တိကျရှင်းလင်းသော စကားလုံးများကို ပြောတတ်ဖို့ လိုပါသည်။

သင်ပြောသည့် စကားများကို သူ နားမလည်သဖြင့် ရှင်းပြနေရလျှင် ဟန်မကျတော့ပါ။ သူက နားမလည်သဖြင့် သင့်ကို ပြန်လှန် မေးခွန်းထုတ်နေရလျှင် သူသည် ဘယ်နည်းနှင့် အာရုံစူးစိုက်မှု ရတော့မည် မဟုတ်။

ထိုအခါ သူ၏ စိတ် ကစဉ့်ကလျား ဖြစ်သွားနိုင်ပါသည်။ ထို့ကြောင့် ဘာမျှ စဉ်းစားနေစရာ မလိုဘဲ ချက်ချင်း အတိအကျ စကားမျိုးဖြင့် အကြံပေးတတ်ရန် ကြိုးစားပါ။

ဥပမာ “ခု သင့် လက်တွေ ကပ်နေပြီ” ဟု ဆိုခြင်းထက် လက်တွေ ဒူးခေါင်းပေါ်မှာ ကပ်နေပြီ၊ ခွာလို့ မရတော့ဘူး” ဆိုခြင်း သူ ဘာလုပ်ရမည်ကို အတိအကျ နားလည်စေပါသည်။ သင့် လက်တွေ ကပ်နေပြီ ဆိုလျှင် သူစိတ်မှာ မကပ်ပါဘူး၊ ခွာလို့ ရပါတယ်ဟု တွေးနိုင်ပါသည်။ “ခွာလို့ မရတော့ဘူး” ဆိုသော အကြံပေးချက်ပါသွားမှ သူ့ စိတ်က ထိုအကြံပေးချက်ကို လက်ခံသွားပြီး သူ ဘာသာ ခွာ၍မရဘူးကြောင်း တွေ့ရမည်။ အကြံပေးချက်ကို တိတိကျကျ ပေးတတ်အောင် အတွေ့အကြုံက သင်ပေးပါလိမ့်မည်။

ဤကဲ့သို့ မှော်ပညာလည်းမပါ၊ ပဉ္စလက်လည်း မဟုတ်ဘဲနှင့် သူတစ်ပါးကို ဒူးဆစ်နှင့် လက် ခွာမရအောင်၊ ခြေထောက်နှင့် ကြမ်းပြင် ကပ်နေ အောင် လုပ်နိုင်သည်ကို မြင်ရသောအခါ ပရိသတ်စိတ်မှာ သံသယဖြစ်ပြီး သင့်ကို မေးချင်စိတ် ပေါ်လိမ့်မည်။

မှော်ပညာ မပါဘဲ ဒါ ဘယ်လိုဖြစ်တာလဲဟု သိချင်ကြပါလိမ့်မည်။ ထိုအမေးမျိုး ပေါ်လာလျှင် အဖြေပေးရန် သင် ဝန်မလေးသင့်။ ယခုကဲ့သို့ ဖြစ်ရခြင်းမှာ အညှို့ခံရသူ၏ ကိုယ်မှာရှိသော အလွန် ထူးခြားသည့် ဘဝင်စိတ်၏ အစွမ်းသတ္တိကို သင်က ဖော်ထုတ် ပေးသောကြောင့် ဖြစ်လာရခြင်း ဖြစ်ကြောင်း ရှင်းပြပါ။

ထိုသို့ ရှင်းပြလိုက်ခြင်းအားဖြင့် သူတို့စိတ်မှာ ယုံကြည်ချက် ပိုလာနိုင်ပါသည်။ ပြီးတော့ သင့်လူမှာ (အစမ်းခံသူ) သည် သင့်အပေါ်တွင် လုံးလုံးလျားလျား အားထားချင်လာအောင် ပြောဆို ပြုမူခြင်းကို အထူးရှောင်ဖို့ ကျွန်ုပ် သတိပေးပါသည်။ သင်ကပင် သူကို တစ်ခုခု ထိခိုက်အောင် လုပ်လိုက်တော့မည်လား၊ မြန်မာအခေါ်  ပြုစားတာမျိုး လုပ်လေမည်လား ဆိုသော မဖွယ်မရာ အတွေးမျိုး ရောက်မလာပါစေနှင့်။

သင်က သူ့ကို ဘာမျှ မလုပ်နိုင်‌ကြောင်း သူ့မှာ ဘာမှ မထိခိုက်နိုင်သည့်ပြင် ဤအိပ်မွေ့ချခြင်း နည်းလမ်းကြောင့် သူ ကျန်းမာရေး ကောင်းလာနိုင်ပုံ၊ သူ၏ မှားယွင်းနေသော အကျင့်စရိုက် ဆိုးများ (ဥပမာ ဆေးစွဲ၊ ဆေးလိပ်စွဲ၊ လက်သည်းကိုက်၊ အရက်စွဲ၊ ညအိပ်မပျော်) စသည်တို့ ကို ပပျောက်အောင် ကူညီ နိုင်ကြောင်းကိုသာ သူသဘောကျအောင် ပြောရပါမည်။

စိတ်ညှို့ အိပ်မွေ့ချနည်းဖြင့် အညှို့ခံသူ၏ ကိုယ်တွင် ရှိသောဘဝင်စိတ်၏ အစွမ်းသတ္တိကို အိပ်မွေ့ချသူက ကူညီဖော်ထုတ်ပေးပြီး ထိုအစွမ်း သတ္တိထူးကို အသုံးချကာ စိတ်စွဲရောဂါ အမျိုးမျိုး၊ မကောင်းသော အကျင့်စရိုက်ဆိုး များကို ဖယ်ရှားပစ်နိုင်ကြောင်း၊ စွဲနေသော ဘဝင်စိတ်မှ အစွဲအလမ်းများကို အိပ်မွေ့ချလိုက်သောအခါ ဖော်ထုတ်နိုင်ပြီး ဘဝင်စိတ်မှာ ထိုအစွဲများ ပပျောက်သွားအောင် လုပ်ပေးခြင်းသည် အိပ်မွေ့ချခြင်းဖြစ်ကြောင်း ၊ သူ့ကို ရှင်းပြပါ။

ယခု ပြသခဲ့သော စမ်းသပ်ချက်များမှာလည်း လူတွင်ရှိသော သိစိတ်နှင့် ဘဝင်စိတ်တွင် ဘဝင်စိတ်၏ အစွမ်းသတ္တိကို သိစိတ်က မ လွန်ဆန်နိုင်ဆိုသော အချက်ကို အညှို့ခံသူကိုရော၊ ဘေးကြည့် ပရိသတ်ကိုပါ သဘောပေါက်အောင် ရှင်းလင်း ပြောပြရန် လိုပါသည်။",
"imagelink":"https://i.pinimg.com/736x/5a/81/19/5a81199238380fb043e0efa2bb98aeb1.jpg",
"videolink":"",
"notetext":"",
"openlink":""
},
{
"title":"သူ့ကို ဦးဆောင် ခေါ်ငင်သွားခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စမ်းသပ်မှုကိုဆက်၍ ဆောင်ရွက်ပါ။ “ဟုတ်ပြီ၊ ကျုပ် မျက်လုံးကို စိုက်ကြည့်နေ၊ ကျုပ် ပြောတာကို ဂရုစိုက်နားထောင်၊ ခင်ဗျား မျက်လုံးတွေ ခု ပြန်မှိတ် သွားပြီ၊ ဟုတ်ပြီ၊ မှိတ်သွားကြပြီ၊ လုံးဝ ဖွင့်လို့ မရတော့ဘူး၊ လုံးလုံးလျားလျား မှိတ်သွားကြပြီး ခင်ဗျား ဖွင့်ကြည့်၊ ဖွင့်လို့ မရတော့ဘူး။ (သူ ဖွင့်ဖို့ အားထုတ် သော်လည်း မျက်လုံးများ ဖွင့်၍ မရကြောင်း တွေ့ရမည်။)

“ဟုတ်ပြီလား၊ ဖွင့်လို့ မရတော့ဘူး ဟုတ်လား၊ ခင်ဗျား စိတ်နှင့်ခင်ဗျား မျက်လုံးတွေကို ဖွင့်လို့ မရတော့ဘူး ဟုတ်လား၊ ကဲ ဘယ့်နှယ်လဲ။ ခင်ဗျား စိတ်အလိုကို ခင်ဗျား မျက်လုံးတွေက ဖီဆန်နေကြပြီ ဟုတ်လား၊ သေချာပြီ နော်၊ ကဲ ခု ခင်ဗျား မျက်လုံးတွေကို ကျုပ် လက်ဖဝါးနှင့် ပြန်ပြီး သပ်လိုက် မယ်၊ ကဲ ပွင့်ကြစေဗျား”

ဤတွင် သူ့မျက်လုံးများ ပွင့်သွားကြသည်ကို တွေ့ရပါမည်။ “ဒါကြောင့် ဒီအတွေ့အကြုံဟာ ထူးခြားတဲ့ အတွေ့အကြုံပါလို့ ကျုပ် ပြောခဲ့တာပေါ့၊ နောက်တော့မှ ဒီပညာ အကြောင်းတွေကို ခင်ဗျားကို ပြောပြမယ်။ ခု နောက်တစ်မျိုးစမ်းပြမယ်၊ ကျုပ်ကို ပြန်ပြီး ကြည့်နေ၊ မျက်လုံးတွေကို မလှုပ်နှင့်၊ စိုက်ကြည့်ထား၊ ခု ခင်ဗျား လက်နှစ်ဖက်ကို ကျုပ် ဆွဲယူပြီး ခင်ဗျား ဒူးနှစ် ဖက်ပေါ်မှာ တင်လိုက်ပြီ၊ ခင်ဗျား လက်တွေဟာ ခင်ဗျား ဒူးနှင့် ကပ်နေကြပြီ၊ ခွာလို့မရတော့ဘူး၊ လှုပ်လို့လည်း မရတော့ဘူး၊ ခင်ဗျား လက်ထဲမှာ အင်အားတွေလည်း မရှိတော့ဘူး၊ လက်မြှောက်လို့ကို မရတော့ဘူး၊ ခုတစ်ခါ ခင်ဗျားရဲ့ မျက်ခွံတွေပေါ်ကို ကျုပ်လက်နှင့် သပ်ချလိုက်ပြီ။ မျက်လုံးတွေလည်း ပိတ်သွားပြီး ဒီမျက်လုံးတွေကိုလည်း ပြန်ဖွင့်လို့ မရတော့ဘူး၊ မျက်ခွံတွေရော လက်တွေပါ သူ့နေရာမှာ ကပ်နေကြပြီ၊ ခွာလို့ မရတောဘူး၊ ဟုတ်ပြီလား၊ ကောင်းပြီ ခု ခင်ဗျားရဲ့ ညာဘက်လက်ကို ကျပ်လက် နှင့် မထိဘဲ ပင့်သပ်လိုက်မယ်၊ ဒီလက်တစ်ဖက်တည်းကွာစေ။ ရစေဗျာ။

(ထိုအခါ ထိုညာဘက်။လက်ကို ပင့်မြောက်၍ ရပါလိမ့်မည်။) ဘယ်ဘက် လက်ကိုတော့ ပင့်လို့ မရဘူး၊ ကပ်မြဲကပ်နေတယ်၊ ကဲ “ကျုပ် လက်နှင့် တောင် မထိတော့ဘူး၊ ခင်ဗျား မျက်လုံးတွေကို အသာကလေးမှုတ်ပြီး ဖွင့် လိုက်မယ်၊ ဖူး … ပွင့်စေဗျား” (မျက်လုံးများ ဆတ်ခနဲ ပွင့်သွားကြပါလိမ့်မည်။) ပြီးမှ ကပ်နေသေးသော ဘယ်ဘက် လက်ကို သင့် လက်ဖျားနှင့် အသာကလေး တို့ပြီး “ကဲ ဒီလက်လည်း ကွာစေဗျား” ဟု အကြံ ပေးလိုက်ပါ။ ထိုလက်လည်း ကွာသွားပါလိမ့်မည်။ “ဟုတ်ပြီ၊ အားလုံး နဂိုအတိုင်း ဖြစ်သွားကြပြီ” ဟု နောက်ဆုံးဆိုပါ။

(ဤကဲ့သို့ စမ်းသပ်ရာတွင် “ခင်ဗျား အိပ်ပျော်သွားပြီ” ဆိုသော စကားလုံးကို မသုံးမိဖို့ သတိထားရပါမည်။)

ဤနည်းဖြင့် စမ်းသပ်သောအခါ ကုလားထိုင်ပေါ်မှာ ထိုင်နေသူ ဖြစ်ပါက “ခင်ဗျား ခြေဖဝါးတွေ ကြမ်းပြင်နှင့် ကပ်နေပြီ၊ ခွာလို့ မရတော့ဘူး” ဟုပြောပြီးလည်း စမ်းသပ် ကြည့်နိုင်သေးသည်။ လက်နှစ်ဖက်ကို ပခုံးတန်း ဆန့်တန်းထားပြီး ထိုလက်ကို ပြန်ချ၍ မရ တော့ကြောင်း အကြံပေးနည်းဖြင့်လည်း စမ်းသပ်နိုင်ပါသေးသည်။ လက်နှစ်ဖက်ကို ယှက်ခိုင်းထား (လက်ပိုက်ထား) ပြီး ထိုလက်များကို ပြန်ခွာ၍ မရတော့ကြောင်း အကြံ ပေးပြီးလည်း စမ်းသပ်နိုင်သေးသည်။ ထို့နောက် သင့်လက်ဖြင့် သူ့ပါးစပ် (နှုတ်ခမ်းဖျားများ) ကို တိုလိုက်ပြီး ပါးစပ်ဖွင့်၍ မရကြောင်းလည်း အကြံ ပေးနိုင်ပါသည်။ ပထမ အကြိမ် စမ်းသပ်၍ အောင်မြင်ပြီဆိုလျှင် တစ်ထိုင်တည်း လေး ငါး ခြောက်နည်း စမ်းသပ်ကြံည့်သင့်ပါသည်။",
"imagelink":"https://i.pinimg.com/736x/66/ed/5c/66ed5c459f03109736d93a21b4777d2b.jpg",
"videolink":"",
"notetext":"",
"openlink":""
},
{
"title":"အစမ်းခံ ပုဂ္ဂိုလ်ကို ထိန်းချုပ်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အကြံပေး တိုက်တွန်းချက် (suggestion) အားဖြင့်သာ အိပ်မွေ့ချသူသည် အိပ်မွေ့ချ ခံသူအား ထိန်းချုပ်ရသည်။ အကြံပေး တိုက်တွန်းချက်များသည် အမိန့်ပေးချက်များ ဖြစ်ချင်လည်း ဖြစ်မည်၊ ပန်ကြားချက်များ ဖြစ်ချင်လည်း ဖြစ်မည်။ အကျိုးသင့် အကြောင်းသင့် ဖျောင်းဖျ ပြောဆိုချက် ဖြစ်ချင် လည်းဖြစ်မည်။ အများအားဖြင့် အကြံပေး တိုက်တွန်း ညွှန်ကြားချက် စကားဖြင့်သာ ပြောဆို တိုက်တွန်းရသည်ဖြစ်ရာ အိပ်မွေ့ချသူသည် အကြံပေးတိုက်တွန်းသော စကားများကို ရှင်းရှင်းလင်းလင်း တိတိကျကျပြောတတ်ဖို့၊ လိုရင်းကို ဒက်ခနဲရောက်အောင် ဆိုတတ်ဖို့ အလွန် အရေးကြီးပါ သည်။ သင် ဘာကို ဆိုလိုသည်၊ ဘာလိုချင်သည်ကို အိပ်မွေ့ချခံသူ ရှင်းရှင်း နားလည်အောင် ပြောဆိုရပါမည်။

အိပ်မွေ့ချခံသူ ကောင်းစွာ အိပ်ပျော် သွားပြီးနောက် သင်၏ ညွှန်ကြားချက်အတိုင်း လိုက်နာနေပြီး သင်က သူ့အပေါ် ထိန်းချုပ် ထားနိုင်ပြီကို သိရလျှင် ထိုသူအား အချိန်ကြာကြာ မထားဘဲ ပြန်နှိုးပါ။ ပြန်နိုးသည့်အခါ သတိထားရမည့် အချက်များကို နောင်တွင် ဖော်ပြပါမည်။ ယခု အိပ်မွေ့ချ နည်းများကို ဆက်လက် ဆိုသင့်သော အခါ ဖြစ်ပါပြီ။

နှေးသော်လည်း သေချာသောနည်း။

ဤနည်းသည် ပါမောက္ခ ဝီလျံ စမ်းသပ် အောင်မြင်သောနည်း ဖြစ်သည်။ အစဉ်သဖြင့် အောင်အောင်မြင်မြင် အိပ်မွေ့ချနိုင်သောနည်း ဖြစ်ကြောင်းလည်း သူကဝန်ခံသည်။ ပါမောက္ခ ဝီလျံ မတိုင်မီကမူ ဤနည်းကို ပညာရှင်များ မသိခဲ့သေးဟုလည်း သူက ဆိုပါသည်။ အလျင်စလို မလုပ်လိုဘဲ သေချာပေါက် အိပ်မွေ့ကျခြင်းကို အလိုရှိသူများ အဖို့ ဤနည်းသည် အထိရောက်ဆုံး အသေချာ ဆုံးနည်း ဖြစ်သည်ဟုလည်း သူကဆိုသည်။ ဤနည်းကို သူက “ဆီးတားနည်း” (The Inhibitory Method) ဟု ခေါ်ပါသည်။

ယခု ပါမောက္ခ ဝီလျံ၏ နည်းကို ဤတွင် ကျွန်ုပ်သည် အသေးစိတ် ဖော်ပြမည် ဖြစ်ပါသည်။ အိပ်မွေ့ချသူ ပညာရှင်သည် မိမိ စိတ်ကြိုက်နည်းကို ရွေးချယ် အသုံးပြု နိုင်ပါသည်။ အခြား အိပ်မွေ့ချနည်းများနှင့် နှိုင်းစာလျှင် ဤနည်းသည် အထိုက်အလျောက် နှေးကွေးပါသည်။ ဤနည်းထက် ပို၍ လျင်မြန်သော နည်းများကိုလည်း နောက်ပိုင်းတွင် ဖော်ပြပါမည်။ သို့ရာတွင် ဤနည်းသည် ပေါ်ပေါက်ပြီးသော အိပ်မွေ့ချနည်းများ အနက်တွင် အခြေခံ အကျဆုံး၊ အသေချာ ဆုံးနည်း ဖြစ်ကြောင်း ဖော်ပြလိုပါသည်။

ထို့ပြင် သတိပြုစေလိုသော အချက် တစ်ချက်ကိုလည်း ပြောလိုပါသည်။ ထိုအချက်မှာ ဤနည်းကို ဤနေရာတွင် စောစောစီးစီး ဖော်ပြရခြင်း အကြောင်း ဖြစ်ပါသည်။ ဤသို့ ကနဦး စောစီးစွာ ဖော်ပြရခြင်းမှာ အိပ်မွေ့ ချခြင်းကို လက်တွေ့ စတင်လုပ်ဆောင်သူအဖို့ မအောင်မြင် မရှိဘဲ သေချာပေါက် အောင်မြင်သောနည်းကို စတင် အသုံးချစေလိုသော စေတနာကြောင့် ဖြစ်ပါသည်။ ပေးထားပြီးသော ကြိုတင် သိမှတ်ဖွယ်ရာများကို မှတ်သားပြီးနောက် အစမ်းခံပုဂ္ဂိုလ်ကို သင်သည် နေ့ပိုင်း တစ်ချိန်ချိန်တွင် အိပ်မွေ့ချနိုင်ပြီ ဖြစ်ပါသည်။

အသင့်တော်ဆုံး အချိန်သည် နံနက်စာ (breakfast) စားပြီးသည့် အချိန်ဖြစ်ပါသည်။ (နံနက် ၈ နာရီမှ ၁၀ နာရီ အတွင်းကို ဆိုလိုပါသည်။) ပထမ စမ်းသပ်သည့် အခါ စမ်းသပ်ခံမည့်သူကို ဆိတ်ငြိမ်မှုရှိသော အခန်း တစ်ခန်းထဲတွင် စမ်းသပ်သင့်ပါသည်။ (သင့်မှာ ဂုဏ်သတင်း ကျော်စောမှုရှိလာသောအခါ ဩဇာတိက္ကမ ကြီးနေပြီဖြစ်သောကြောင့် ဘယ် နေရာမှာပဲ ဖြစ်ဖြစ် အိပ်မွေ့ချနိုင်ပြီ ဖြစ်ပါသည်။)

ကျွန်ုပ် ရှေ့ပိုင်းတွင် ဖော်ပြခဲ့သည့် အတိုင်း စမ်းသပ်ခံမည့် သူကို နောက်မှီ ကုလားထိုင်မှာ ဖြစ်ဖြစ်၊ ဖျာပေါ်မှာ ဖြစ်ဖြစ် ထိုင်ခိုင်းပါ။ သူကို ကုလားထိုင်ပေါ်မှာ ထိုင်ခိုင်းလျှင် သူ ရှေ့တည့်တည့် ကုလားထိုင် တစ်လုံးမှာ သင်က ထိုင်ပါ။ သူဘက်သို့ သင် ကုန်းလိုက်သောအခါ သင့်မျက်နှာနှင့် သူ့မျက်နှာသည် ၁၈ လက်မ (တစ်ပေခွဲ) ခန့် ကွာပါစေ။ ဖျာပေါ်မှာ ထိုင်လျှင် လည်း အဆင်ပြေပါသည်။ သူ ဒူးခေါင်းနှင့် သင့် ဒူးခေါင်း ခြောက်လက်မ ကွာလောက်မှာ ထိုင်လိုက်လျှင် မျက်နှာချင်းဆိုင် အကွာအဝေးမှာ အသင့်အနေအထား ဖြစ်သွားပါလိမ့်မည်။ သို့ရာတွင် သင့်မျက်နှာနှင့် သူမျက်နှာ (မျက်လုံးချင်း) တစ်ဖြောင့်တည်း တစ်တန်းတည်း ဖြစ်နေရန် အရေးကြီးပါသည်။ ဖြစ်နိုင်လျှင် သင့်မျက်နှာက သူမျက်နှာထက် အပေါ်စီး ရနေပါက ပိုကောင်းပါသည်။ သူက ကိုယ့်ကို အနည်းငယ် မော့ကြည့်နေစေသင့်ပါသည်။

ယခု ပြင်ဆင်မှုပြုစဉ် ဆိုသင့်သော (ရှေ့တွင် ဖော်ပြခဲ့သည့်) အကြံပေး စကားများကိုဆိုပါ။ ထို့နောက် သူမျက်လုံး နှစ်လုံးကြားက နဖူးစပ် နေရာကို သင်က စိုက်ကြည့်ပြီး “ခု ခင်ဗျားကို ခင်ဗျား မကြုံဖူး မခံစားဖူးသော ခံစားရအောင် ကျုပ် လုပ်ပေးမယ်” (ရောဂါ ကုသမည့်သူ ဖြစ်လျှင် ကောင်းသည်။ သူ့ရောဂါ ပျောကကင်းရေးအတွက် မျှော်လင့်ချက် ပါသောစကားများဖြင့် အကြံပေး ညွှန်ကြားပါ။)

“ကဲ ခု ခင်ဗျား တစ်ကိုယ်လုံးမှာ အကြောနှင့် ကြွက်သားတွေကို စိတ်နှင့်လျော့ တစ်ကိုယ်လုံးမှာ ရှိတဲ့ တင်းတောင့်နေတဲ့ အကြောတွေကို စိတ်နှင့် လျှော့ချလိုက်၊ စိတ်ရော ကိုယ်ပါအပန်းဖြေသလို စိတ်အေးသက်သာနေပါ၊ ထွေရာလေးပါး ဘာဆို ဘာမှ မစဉ်းစားနှင့်၊ ကျုပ် ပြောတာတွေကိုသာ ဂရုစိုက်နားထောင်၊ ကျုပ် ပြောတဲ့အတိုင်း ခင်ဗျားက အလိုက်သင့် လုပ်သွားဖို့ပဲလိုတယ်၊ ကဲ ကျုပ်ရဲ့ ညာဘက် မျက်လုံးထဲက မျက်လုံး သူငယ်အိမ်ကို ခင်ဗျား စိုက်ကြည့်နေတော့၊ မျက်လုံး မကစားနှင့်၊ ကျုပ် မျက်လုံးအိမ်ကိုသာ စိုက်ကြည့်၊ သိပ် အကြာကြီး မဟုတ်ဘူး၊ တစ်မိနစ်လောက်ပဲ စိုက်ကြည့်နေ၊ စိုက်ကြည့်နေ၊ ဘာမှ မဖြစ်ဘူး၊ ဘာမှ ထိခိုက်စရာ မရှိပါဘူး၊ ခဏကြာတော့ ကျုပ်က ခင်ဗျား မျက်လုံးတွေကို မှိတ်ဆိုရင် မှိတ်လိုက်၊ ပြန်ဖွင့်ဆိုရင် ပြန်ဖွင့်၊ မှိတ်လိုက် ဖွင့်လိုက် သုံးလေးခါ လုပ်ပြီးရင် ခင်ဗျား မျက်လုံးတွေဟာ လုံးဝ ပြန်ဖွင့်လို့ မရတော့ဘူး၊ ခင်ဗျား မျက်ခုံးကိုသာ ပင့်လို့ ရမယ်။ မျက်လုံးကိုတော့ ဖွင့်လို့ လုံးဝ မရတော့ဘူး၊ ကဲ ကျုပ်မျက်လုံးကို ကြည့်တော့၊ ကျုပ် ပြောတာကိုသာ ဂရုစိုက်ပြီး နားထောင်၊ စိုက်ကြည့်နေ၊ ဟုတ်ပြီ၊ စူးစူးစိုက်စိုက် ကြည့်နေပါ၊ (စက္ကန့် ၃၀ ခန့် ကြာလျှင်) ဟုတ်ပြီ၊ ခု ခင်ဗျား မျက်လုံးတွေကို မှိတ်တော့၊ သေသေချာချာ မှိတ်ပါ၊ မှိတ်ထား၊ ဟုတ်ပြီ မှိတ်ထား၊ (၁၅ စက္ကန့်ခန့် ကြာလျှင်) ရပြီ ပြန်ဖွင့်တော့၊ ဟုတ်ပြီ၊ ခင်ဗျား မျက်လုံးတွေ ပြန်ပွင့်လာပြီ၊ ပြန်ပွင့်လာပြီ၊ ဟုတ်ပြီ၊ လုံးဝ ပွင့်သွားပြီ၊ ဖွင့်ထား၊ (၁၀ စက္ကန့်ခန့် ကြာလျှင်) ရပြီ၊ ခု ခင်ဗျား မျက်လုံးတွေ ပြန်မှိတ် သွားကြတော့မယ်။ ပြန် မှိတ်သွားပြီ၊ ပြန်မှိတ်သွားပြီ၊ (ဤ တစ်ကြိမ်တွင် သူ့ကို မှိတ်မခိုင်းပါနှင့်။ မျက်လုံးများ သူဘာသာ မှိတ်သွားပြီဟုသာ အကြံပေးပါ။) မျက်လုံးတွေ မှိတ်သွားကြပြီ၊ ဟုတ်ပြီ၊ လုံးဝ မှိတ်သွားကြပြီ။ ဤနည်း မှိတ်လိုက် ဖွင့်လိုက် သုံးကြိမ်ခန့်လုပ်ပါ။ သူ့ မျက်လုံးများ သည် လေးလံလာပြီး မျက်ခွံများ စင်းလာသည်ကို မြင်ရလိမ့်မည်။ ထိုအခါ ဤသို့ မှ အမိန့်ပေးပါ။

“ခင်ဗျား မျက်ခွံတွေ သိပ် လေးလံပြီး မှိတ်သွားကြပြီ၊ ခု လုံးဝ ပြန်ဖွင့်လို့ မရတော့ဘူး၊ ကျွန်တော်က အမိန့်မပေးမချင်း ခင်ဗျား မျက်လုံးတွေ ဖွင့်ကို ပြန်ဖွင့်လို မရတော့ဘူး၊ ဟုတ်ပြီ၊ ကဲ ခု ကျွန်တော့် လက်ဝါးနှင့် ခင်ဗျာ ဖြစ် မျက်နှာကို ပင့်ပြီး ပွတ်လိုက်မယ်၊ ကျွန်တော့် လက်ဖဝါးနှင့် ပင့်လိုက်တဲ့အခါ ခင်ဗျား မျက်လုံးတွေ ပွင့်သွားရမယ်” (ဆိုပြီး သင့် လက်ဖဝါးဖြင့် သူ့မျက်နှာကို သပ်လိုက်ပါ။) ဤတွင် သူ မျက်လုံးများ ပြူးကျယ်လာသည်ကို သင်မြင် တွေ့ရပါလိမ့်မည်။ သင် မဆိုးတော့ဘူး ဟုမှတ်ပါ။",
"imagelink":"https://i.pinimg.com/736x/33/23/f7/3323f7ae1aab18edc8f278db8a7500ba.jpg",
"videolink":"",
"notetext":"",
"openlink":""
},
{
"title":"တင့်တင့်တယ်တယ် အပ်နှံခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ယခုအခါ သင်သည် သင်၏ စမ်းသပ်ခံ ပုဂ္ဂိုလ် လူနာ အပေါ်တွင် မည်မျှ သြဇာ သက်ရောက်နေပြီ၊ သူသည် သင်၏ ထိန်းချုပ်မှု အောက်တွင် မည်မျှ ရောက်ရှိနေပြီကို စမ်းသပ်ရမည့် အခါဖြစ်သည်။ ထိုအခါ သင်က ဤသို့ အကြံပေးပါ။ “ခု ခင်ဗျား လုံးဝ အိပ်မော ကျသွားပြီ၊ ဘယ်နည်းနှင့်မှ မနိုးတော့ဘူး၊ ကျုပ်ကလွဲပြီး ခင်ဗျားကို နိုးအောင် ဘယ်သူမှ လုပ်လို့လည်း မရတော့ဘူး၊ ကျုပ်က နိုးဆိုမှ ခင်ဗျား နိုးရမယ်၊ ခုတော့ ခင်ဗျား လုံးဝ အိပ်ပျော်နေပြီ။ ခင်ဗျား မျက်လုံးတွေ ဖွင့်ကြည့်စမ်း၊ ခင်ဗျား ဘာကိုမှ မမြင်ရတော့ဘူး၊ ဖွင့် ကြည့်” ထိုသို့ အမိန့်ပေးလိုက်သည်နှင့် မရှေးမနှောင်းပင် သူ၏ မျက်လုံးများ ပွင့်လာပြီး မျက်လုံးအိမ် လည်နေလိမ့်မည်။ သူ့ မျက်လုံးထဲမှာ ကြည့်သာကြည့်ပြီး ဘာမျှ မမြင်ကြောင်း ပေါ်နေလိမ့်မည်။ ထိုအခါ “ကဲ ခု ခင်ဗျားရဲ့ မျက်လုံးတွေ ပြန်ပိတ်သွားကြပြီ” ဟု ပြောပါ။ မျက်လုံးများ ပြန်ပိတ် သွားပါလိမ့်မည်။

သင်သည် သူ့ အပေါ်မှာ လုံးဝ ထိန်းချုပ်နိုင်ပြီကို ယခု သင်ကိုယ်တိုင်စိတ်ချ ယုံကြည်လာလိမ့်မည်။ ထို့နောက် သူ၏ ဘဝင်စိတ်နှင့် သင်နှင့် ဆက် သွယ်မှု ရနေကြောင်း ထင်ရှားစွာ သိသာရန် စမ်းသပ်ပါဦး။

(က) အသက်ရှူ စမ်းသပ်ခြင်း

“ခု ခင်ဗျား အသက်ရှု ပြင်းလာပြီ၊ အပြင်းဆုံး ရှု၊ ပြင်းနိုင်သလောက်ပြင်း ပြင်းရှု၊ အဆက်မပြတ် ရှု” ဟု အမိန့်ပေးပါ။ အိပ်ပျော်နေသူက သင်၏ အမိန့် ကို တုံ့ပြန်ပြီး လူသာမန်များ မရှုနိုင်သော နှုန်းဖြင့် အသက်ကို ပြင်းစွာ ရှုနေကြောင်း သင် မြင်တွေ့ရလိမ့်မည်။ “ကျုပ်က ရပ်မခိုင်းသရွေ့ မရပ်ဘဲ ရှုနေ” ဟု ထပ်မံ စမ်းသပ်ပါ။ ထိုအခါ သူ ရှုနေလိမ့်မည်။ ထူးခြားသည်မှာ ဘယ်လောက် အသက် ပြင်းပြင်း ရှူရှူ ထိုသူမှာ အမော မရှိခြင်း ဖြစ်ပါသည်။ စမ်းသပ်သူ ပညာရှင်က အချိန်ကို ကြည့်ပြီး ရပ်ခိုင်းပါ။

(ခ) လက်ကို မြှောက်ခိုင်းခြင်း

အိပ်ပျော်နေသူ၏ ဘေးတစ်ဖက်တစ်ချက်တွင် ချထားသော လက်နှစ်ဖက်ကို တံတောင်ဆစ်ကို ဖျာပေါ်မှာ ထားပြီး လက်မောင်းကို မြှောက်ခိုင်းပါ။ ၉ဝ ဒီဂရီ ထောင်ခိုင်းထားပါ။ သူ ထောင်ထားလိမ့်မည်။ သင်က ပြန်ချဟု မဆိုမချင်း သူ ပြန်မချနိုင်တော့ပါ။ အညောင်းအညာ လုံးဝ မရှိပါ။ ပိုပြီး ဘဝင် စိတ်၏ အစွမ်းကို သိသာလိုလျှင် ထို ထောင်ထားသော လက်ကို ထောင်လိုက် ချလိုက် ဆယ်ကြိမ် လုပ်ပါဟု အမိန့် ပေးပါ။ သူသည် ဆယ်ကြိမ် တိတိကျကျ ပြုလုပ်သည်ကို သင် အံ့ဩဖွယ်ရာ တွေ့မြင်ရပါလိမ့်မည်။ ဤကဲ့သို့ ညှို့သူနှင့် အညှို့ခံသူ၏ ဘဝင်စိတ် ဆက်သွယ် ရရှိခြင်းကို အင်္ဂလိပ်လို rapport ဟု ခေါ်ပါသည်။ (မြန်မာလို စိတ်ချင်း ညီညွတ်ခြင်း၊ ဘဝင်စိတ်နှင့် ဆက် သွယ်မိခြင်းဟု ပြန်ဆိုနိုင်မည် ထင်ပါသည်။) ထိုအချိန် တွင် အိပ်မွေ့ ကျသူ သည် တခြား လူများအတွက် အိပ်ပျော်နေသူ ဖြစ်သော်လည်း ညှို့သူအတွက်မူ သူသည် နိုးကြားလျက်ပင် ရှိပါသည်။ သင်ပြောသမျှ စကားကိုလည်း သူကြားသည်။ သင် လုပ်ခိုင်းသမျှကိုလည်း သူ တုံ့ပြန်ဆောင်ရွက် ပေးမည်။ သင်ကလည်း သူ့ကို နိုးနေသူ တစ်ယောက်အား စကား ပြောသလို ပြောနိုင်ပါသည်။ ဤကဲ့သို့ အိပ်မွေ့ကျသူနှင့် အိပ်မွေ့ချသူတို့၏ ဆက်သွယ်မှု ကိုပင် rapport ဟု ခေါ်ခြင်းဖြစ်လေသည်။",
"imagelink":"https://i.pinimg.com/736x/9d/14/61/9d146192ddaa2ce61f47b7454bfc7e94.jpg",
"videolink":"",
"notetext":"",
"openlink":""
},
{
"title":"သူ့ကို သင် ဘယ်လို အိပ်မွေ့ချမလဲ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စမ်းသပ်ခံ ပုဂ္ဂိုလ်ကို စိတ်ညှို့အိပ်မွေ့ချခြင်း အမှု ပြိုတော့မည့် သင့်အား ကျွန်ုပ်မှာကြားဖွယ်၊ သတိပေးဖွယ်၊ လမ်းညွှန်ဖွယ် ကိစ္စ အရပ်ရပ်ကို မှာကြား သတိပေး လမ်းညွှန်ပြီးပါပြီ။ ယခု အိပ်မွေ့ချခံမည့် စမ်းသပ်ခံပုဂ္ဂိုလ်ကို အိပ်မွေ့မချမီ ကြိုတင်ပြောဆို၍ ပြင်ဆင်ဖွယ် ကိစ္စများ ဦးမည်။ အိပ်မွေ့ချခံမည့်သူကို ပထမဆုံး ဘယ်လို ဆက်ဆံမလဲ၊ ဘာ စပြောမလဲ၊ ဘာ လုပ်ခိုင်းမလဲ၊ ဒါတွေက ပိုပြီးအရေးကြီးပါသည်။ (တချို့ စာအုပ်များတွင် အိပ်မွေ့ချရန် သီးသန့် အခန်း လုပ်ထားဖို့၊ အလင်းအမှောင် ဘယ်ပုံ စီစဉ်ဖို့ ရေးသားထားသည်ကို ဖတ်ရပါသည်။ ထိုကိစ္စမှာ ထိုလုပ်ငန်းဖြင့် အသက်မွေးမည့်သူ၊ စိတ်ညှို့ပညာရှင်အဖို့ တတ်နိုင်လျှင် ရှိဖို့ကောင်းသော အရာများ ဖြစ်ပါသည်။ သို့ရာတွင် ပညာသင် တပည့်များ အတွက်မူ ထိုမျှ ကြီးကျယ်သော အခမ်းအနားများ ဘယ်နည်းနှင့်မျှ ရရှိနိုင်မည် မဟုတ်ပါ။ အမှန်စင်စစ် ဤပညာ သင်ခါစ အပျော်တမ်း အိပ်မွေ့ချ စိတ်ပညာရှင် အတွက် ထိုပတ်ဝန်းကျင် အခြေအနေများမှာလည်း မရနိုင်၊ လိုလည်း မလို သေးပါ။ ကျွန်ုပ် ယခု ဆိုနေသည်မှာ လူပုံအလယ် ပရိသတ် ရှေ့မှာပင် အိပ်မွေ့ချနိုင်သူ ဖြစ်ရေး ဖြစ်ပါသည်။)

ပထမ အဆင့်တွင် ဤသို့ဆောင်ရွက်ပါ။ ဤသို့ ပြောဆိုပါ။ တချို့ စာအုပ်များတွင် ဘာမျှ မပြောမဆို၊ အကြံဉာဏ်တိုက်တွန်းမှု (Suggestion) မပါဘဲ အိပ်မွေ့ချနည်းများကို ပြီထားတတ်ပါသည်။ လက်တွေ့ ဖြစ်နိုင်ခဲ ပါသည်။ စမ်းသပ်မည့် သူသည် အဆင့်တိုင်းမှာ တိကျရှင်းလင်း၍ မိမိ အလိုရှိသော ညွှန်ကြား အကြံပေးချက်များကို ပေးနေရမည် ဖြစ်ပါသည်။

လူနာ၊ သို့မဟုတ် စမ်းသပ်ခံ ပုဂ္ဂိုလ်ကို နောက်မှီ ကုလားထိုင်မှာ ဖြစ်စေ၊ ခုတင်ပေါ် ဖျာပေါ်မှာ ဖြစ်စေ လဲလျောင်းနေခိုင်းပါ။ ကျွန်ုပ် (တက္ကသိုလ် အောင်မှူး) မူ ဖျာပေါ်မှာပင် တင်ပျဉ်ခွေ၍ သက်သောင့်သက်သာ ထိုင်နေစေပါသည်။ သူ ပက်လက်လန်၍ လဲကျသွားသောအခါ အဆင်သင့် ဖြစ်စေရန် ခေါင်းအုံး တစ်လုံး ချထားပါသည်။ အစကတည်းက ပက်လက် အိပ်ခိုင်း ထားလျှင်လည်း ရပါသည်။

ထို့နောက် စမ်းသပ်သူ ဆရာက အစမ်းသပ်ခံ ပုဂ္ဂိုလ်အား “ခင်ဗျား တစ်ကိုယ်လုံးမှာ ရှိတဲ့ အကြောအခြင်တွေကို လျှော့ချပစ်လိုက်၊ စိတ်ရောကိုယ်ပါ သက်သောင့်သက်သာ ထားလိုက်၊ စိတ်ထဲမှာ ဘာဆို ဘာမှ မစဉ်းစားနှင့်၊ ကျုပ် ပြောနေတဲ့အသံ တစ်ခုကိုပဲ နားစွင့်ထား၊ စိတ်ရော ကိုယ်ပါ အနားပေးပြီး စိတ်အေးချမ်းသာ မှိန်းပြီး နေပါ၊ အသက်ကို မှန်မှန် ရှူပြီး တည်ငြိမ်တဲ့ စိတ်နှင့် ခု ကျုပ်ပြဲထားတဲ့ (နာရီဒိုင်ခွက်၊ သို့မဟုတ် တောက်ပသော အရာ တစ်ခုခု) ကိုသာ ကြည့်နေ၊ ရိုးရိုးပဲ ကြည့်နေ၊ တမင်တကာ ပြူးမကြံည့် နှင့်၊ ရိုးရိုး ကြံည့်နေကျ အတိုင်းပဲ ကြည့်နေပါ၊ ခဏ ကြာရင် ခင်ဗျား မျက်ခွံတွေ လေးလာမယ်၊ နောက်ပိုပိုပြီး လေးလာမယ်။ သိပ်လေးလာတဲ့ အခါ ခင်ဗျား မျက်လုံးစင်းပြီး မှိတ်သွားလိမ့်မယ်၊ အလိုက်သင့် နေပါ၊ သူဘာသာ မျက်လုံးက မှေးစင်းပြီး မိနစ်ပိုင်း အတွင်းမှာပဲ ခင်ဗျားဟာ နှစ်နှစ်ခြိုက်ခြိုက် အိပ်ပျော်သွားလိမ့်မယ်၊ ဒီတော့လည်း စိတ်ရော ကိုယ်ပါ အနားပေးပြီး အိပ် ပစ်လိုက်ပါ” ဒီလို ကြိုတင် ပြောထားပြီးမှ နာရီဒိုင်ခွက်ကို ဖြစ်ဖြစ်၊ ပြောင်လက်တဲ့ အရာ တစ်ခုကိုပဲ ဖြစ်ဖြစ် သူမျက်လုံး လေးလက်မ အမြင့် ထား၊ အကွာအဝေး ခြောက်လက်မလောက် ထားပြီး ကြည့်ခိုင်းပါ။

သူ အသက် မှန်မှန်ရှုပြီး ကြည့်နေစဉ် မျက်လုံးများ စင်းပြီး မျက်ခွံတွေ သူ လေးလာတာကို သင် မြင်ရပါလိမ့်မည်။ ထိုအခါ သင်က “အခု ခင်ဗျား မျက်လုံးတွေ စင်းပြီး မျက်ခွံတွေ လေးသွားပြီ၊ မျက်ခွံတွေက ပိုပိုပြီး လေးလံလာပြီ၊ ခင်ဗျား တစ် ကိုယ်လုံးလည်း ထိုင်းမှိုင်းပြီး သိပ် အိပ်ချင်သွားပြီ၊ မျက်ခွံတွေ လေးစင်းပြီး မှိတ်သွားပြီ။ မျက်လုံးတွေကို အနား ပေးလိုက်တော့၊ အိပ် ပစ်လိုက်တော့” ဟု ဆက်၍ အကြံပြု တိုက်တွန်းလိုက်ပါ။ ထိုအခါ စမ်းသပ်ခံ ပုဂ္ဂိုလ်သည် သင် အကြံပေးသလို လိုက်ပြီး မငြင်းဘဲ လုပ်နေသည်ကို သင်တွေ့ရပါလိမ့်မည်။ ထိုအခြေအနေသည် သင်က စိတ်ညှို့ခံသူ အပေါ်တွင် သြဇာ လွှမ်းမိုးမှု ရှိနေပြီ ဆိုသည်ကို ပြသော အခြေအနေ ဖြစ်ပါသည်။

အစမ်းသပ်ခံ ပုဂ္ဂိုလ်သည် မျက်လုံးများ မှေးမှိတ်ပြီး အိပ်သွားပြီ ဆိုလျှင် သူ့ကို ဆက်ပြောရမည့် စကားများ ကျန်ရှိသေးသည်။ ထို စကားများမှာ “ခု ခင်ဗျား အိပ် ပျော် သွား ပြီ၊ လုံးဝ အိပ် ပျော် သွားပြီ၊ နှစ်နှစ် ခြိုက်ခြိုက် အိပ်သွားပြီ၊ ခင်ဗျား နားထဲမှာ ကျုပ်အသံကလွဲပြီး ဘာအသံကိုမှ မကြား တော့ဘူး၊ ခင်ဗျား ကိုယ်ပေါ်မှာလည်း အထိအတွေ့ အာရုံတွေ အားလုံး ချုပ်သွားပြီ၊ နာကျင်မှုကိုလည်း ခင်ဗျားမသိတော့ဘူး၊ ခင်ဗျားဟာ နက်ရှိုင်းတဲ့ အိပ်မောကျခြင်းမှာ နစ်မျော သွားပြီ။ ကျုပ်က မနှိုးမချင်း ခင်ဗျား လုံးဝ မနိုး တော့ဘူး၊ ခင်ဗျား မျက်လုံးတွေထဲမှာလည်း ဘာကိုမှ မမြင်ရတော့ ဘူး၊ ခင်ဗျားကိုယ်မှာ ဝေဒနာတွေ ချုပ်ပြီး ခင်ဗျားဟာ လုံးဝ ဘဝင် ကျသွား ပြီ” စသည်ဖြင့် သူ၏ အိပ်မွေ့ကျခြင်းကို နက်ရှိုင်းအောင် ဆက်ပြောပါ။

သူ အိပ်မောကျသွားပြီ၊ နှစ်နှစ်ခြိုက်ခြိုက် အိပ်ပျော်သွားပြီကို သိသောအခါ အကယ်၍ ဖျာပေါ်မှာ ထိုင်ပြီး အိပ်မွေ့ချထားလျှင် သူ့ကို “ခု ခင်ဗျား ခေါင်းအုံးပေါ်ကို ဖြည်းဖြည်း လှဲချပြီး အိပ်နိုင်ပြီ၊ လှဲအိပ်လိုက်တော့” လို့ပြောပါ။ သင်ပြောသည့် အတိုင်း သူပြုလုပ်ပါလိမ့်မည်။ သို့ရာတွင် အချို့ သူများသည် ခေါင်းအုံးပေါ်သို့ လှဲအိပ်သည့်တိုင် မူလက တင်ပျဉ်ခွေထားသော ခြေထောက်ကို အမိန့် မပေးမချင်း မဆန့်ဘဲ ခွေထား တတ်ပါသည်။ ထိုအခါ စိတ်ညှို့သူက “ခင်ဗျား ခြေထောက်တွေကို ဆန့်ပြီး သက်သောင့်သက်သာ နေပါ” လို့ ထပ်ပြီး အကြံပေးပါ။ ထိုအခါ သူခြေထောက်တွေ ဆန့်ထုတ်ပါ လိမ့်မည်။ လူ တစ်ယောက်ကို ယခု သင်သည် စိတ်ညှို့နိုင်သူ အိပ်မွေ့ချနိုင်သူ ဖြစ်ပြီ။",
"imagelink":"https://i.pinimg.com/736x/90/f3/9c/90f39c68a8c162bd4b0c8c0ff609b833.jpg",
"videolink":"",
"notetext":"",
"openlink":""
},
{
"title":"အိပ်မွေ့ချရန် ပြင်ဆင်ခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ပထမအကြိမ် အိပ်မွေ့ချ ခံမည့်သူ (အစမ်းသပ်ခံ)ကို ရရှိပြီဆိုပါက ထိုသူကို သက်သက်သာသာ ထိုင်နိုင်သော ကုလားထိုင် တစ်လုံးပေါ်မှာ ထိုင်ခိုင်းပါ။ အလင်းရောင်ကို ကျောပေးပြီး ထိုင်လျှင် ပိုကောင်းပါသည်။ အထူး သတိပြုရန်မှာ အနီးအနားတွင် ထွေရာလေးပါး စကား ပြောနေကြသူများ၊ ရယ်မောမည့်သူများ မရှိစေသင့်ပါ။ ပထမ အတွေ့အကြုံ မရှိသေးမီ စိတ် အနှောင့်အယှက် ဖြစ်စေသော အသံများသည် အိပ်မွေ့ချခြင်းကို အတားအဆီး ဖြစ်စေတတ်ပါသည်။ ဘေးပတ်ဝန်းကျင်မှ အသံများ၏ အနှောင့်အယှက်သည် စိတ်ညှို့ သူရော၊ စိတ်ညှို့ခံသူ၏ စိတ်ကိုပါ အာရုံစိုက်မှု မရအောင် ဖျက်ဆီးနိုင်ပါသည်။ နောင် အလေ့အကျင့်ရပြီး အိပ်မွေ့ချခံသူ၏ စိတ်ကို တည်ကြည် စူးစိုက်အောင် လုပ်တတ်သွားပြီ ဆိုတော့လည်း ဘေးအသံများမှာ အနှောင့်အယှက် မဖြစ်တော့ပါ။

ပထမတွင် အဓိက ရှောင်ကြဉ်ရန် လိုအပ်ချက်မှာ သင်၏ အိပ်မွေ့ချ စမ်းသပ်သည့် နေရာ အနီးတစ်ဝိုက်တွင် မယုံသင်္ကာဖြစ်စရာ လုံးဝမရှိ စေရန်ပင် ဖြစ်ပါသည်။ သင့်အပေါ်တွင် စိတ်ညှို့ ခံသူက လုံးဝ ယုံကြည် စိတ်ချနေစေရပါမည်။

အကယ်၍ စိတ်ညှို့သည့် နေရာတွင် ဘေးလူ ပရိသတ်ကို လက်ခံထားမည် ဆိုလျှင်လည်း သင်၏ ပညာကို ယုံကြည်ပြီး သင့်ကို လေးစား သူများကို သာနေပါစေ။

တခြား သင်စိတ်မချရသူများ ရှိနေသည်ဟု ထင်ပါက အိပ်မွေ့ချ စမ်းသပ်ခံမည့်သူ ရောက်မလာမီကြိုပြီး ထိုသူများအား ကဖျက်ယဖျက် မလုပ်ကြဖို့၊ ဒွိဟ သံသယ ဖြစ်စရာ တစ်စုံတစ်ရာ မလုပ်ကြဖို့ သတိပေးထား သင့်ပါသည်။ သင့်ကိုယ်သင်လည်း လုံးဝ ယုံကြည် စိတ်ချမှု ရှိစေရပါမည်။ သူ့ကို ငါ အိပ်မွေ့ချလိုက်လျှင် ထိုသူ ချက်ချင်းအိပ်ပျော် သွားရမည်ဟု အောက်မေ့ထားရပါမည်။ စိတ်ညှို့ အိပ်မွေ့ ချခါနီးမှာ သင့်စိတ်လှုပ်ရှားမှု လုံးဝ မရှိပါစေနှင့်။ သင့်မှာ ကိုယ့်ကိုယ်ကိုယ် ယုံကြည် စိတ်ချထားမှု ရှိနေ လျှင် စိတ်လှုပ်ရှားစရာ ဘာမျှ မရှိတော့ပါ။

ပြီးတော့ ကိုယ့် စမ်းသပ်ခံသူ အိပ်မွေ့ ကျသွားပြီးနောက် ပြန်နှိုး၍ မရဘဲ နေလျှင် ဘယ့်နှယ်လုပ်မလဲဆိုသော ကြောက်စိတ်မျိုး၊ စိုးရိမ်စိတ်မျိုးလည်း မထားပါနှင့်။ ၎င်းမှာ “သင် နိုးပြီ၊ သတိရပြီ” ဆိုရုံဖြင့် ပြန်နိုးလာနိုင်သော လွယ်ကူသည့် ကိစ္စဖြစ်ပါသည်။ သင် နှိုး၍ ချက်ချင်း နိုးမလာလျှင်လည်း မကြောက် ကြပါနှင့်။ ဘာအန္တရာယ်မှ မဖြစ်ပါ။ သူ့ဘာသာ နိုးချိန်ကျတော့ နိုးလာပါလိမ့်မည်။",
"imagelink":"https://i.pinimg.com/736x/59/b4/38/59b43821c9453fffc1c98dab9b29ef74.jpg",
"videolink":"",
"notetext":"",
"openlink":""
},
{
"title":"ပထမဆုံး အိပ်မွေ့ချခံသူ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ကျွန်ုပ်၏ တပည့်တပန်းများသည် ပထမဆုံး အကြိမ် အိပ်မွေ့ချရန် အားထုတ်သည့် အခါတိုင်း အောင်မြင် ထမြောက်သူချည်း ဖြစ်ကြပါသည်။ ထိုသို့ ဖြစ်ရခြင်းမှာ ၎င်းတို့သည် သူတို့ နောင်တော်များထက် ဤသိပ္ပံပညာရပ်တွင် ပို၍ သဘောပေါက် နားလည်မှုကြောင့် ဖြစ်ပါသည်။ အဘယ်ကြောင့် တပည့်များ ထိုကဲ့သို့ တစ်ကြိမ်တည်းနှင့် ခရီးပေါက်မြောက် ကြသနည်းဆိုသော် ၎င်းတို့သည် ပထမအကြိမ် အိပ်မွေ့ချခံမည့် အစမ်းသပ်ခံ ပုဂ္ဂိုလ်ကို ရွေးချယ်မှု မှန်ကန်သောကြောင့် ဖြစ်သည်ဟု ဆိုရပါမည်။

သင်သည် အိပ်မွေ့ချ စမ်းသပ်ရာတွင် အကြိမ် ၂၀ ခန့်ပင် မအောင်မြင် ဖြစ်စေကာမူလည်း လက်မလျှော့ပါနှင့်။ အတွေ့အကြုံအရ စိတ်ညှို့ အိပ်မွေ့ချခြင်း၌ နောင်သောအခါ အောင်မြင်ပြီး အကောင်းဆုံး ကျွမ်းကျင်လာသူများမှာ အစက အကြိမ်ကြိမ် ရှုံးနိမ့်ခဲ့သူများ၊ မအောင်မြင် ခဲ့သူများ ဖြစ်ကြောင်းတွေ့ရပါသည်။

အကောင်းဆုံး အိပ်မွေ့ချပညာဖြင့် အသက်မွေး ဝမ်းကျောင်းသူများပင်ဖြစ်စေ ထိုသူတို့သည် သင့်ထက် အစွမ်းထက်သူ၊ သာလွန်သူများ ဟူ၍ မအောက်မေ့ပါနှင့်။ မှန်ပါသည်။ ထိုသူတို့မှာ ကျော်စောကိတ္တိ ရှိခြင်း၊ ဂုဏ်သတင်း ရှိခြင်းကတော့ သင့်ထက် သာပါသည်။ နာမည်ကြီးခြင်း၊ ဂုဏ်သတင်း ကြီးခြင်းသည် စိတ်ညှို့အိပ်မွေ့ချရာတွင် စမ်းသပ်ခံသူ လူနာ စသူတို့အပေါ်တွင် များစွာလွှမ်းမိုးနိုင်သော အကျိုးထူး ရှိသည်ကား မှန်ပါသည်။

ထို့ပြင် အိပ်မွေ့ချပညာရှင် ဆရာကြီးများသည် ခရီး သွားလာ၍ ရောဂါကုသသည့် အခါများ၌ တပည့် သားမြေး သုံးဦး လေးဦးကိုပါ ၎င်းတို့နှင့် တစ်ပါတည်း ခေါ်ဆောင် သွားတတ်ကြပါသည်။ ထိုလိုက်ပါသွားသူများသည် အများအားဖြင့် အကြိမ်ကြိမ် အိပ်မွေ့ချ ခံထားဖူးသူများ ဖြစ်ကြသောကြောင့် အလေ့အကျင့် ရနေသူများ ဖြစ်ရာ ထိုသူများကို အိပ်မွေ့ချရာတွင် လွယ်ကူ လျင်မြန်ပါသည်။

ဤတွင် ကျွန်ုပ် ပြောဆိုလိုသည်မှာ ဖြစ်နိုင်မည် ဆိုလျှင် သင် ပထမဆုံး အိပ်မွေ့ချ စမ်းသပ်မည့် သူသည် ယခင်က အိပ်မွေ့ချခံဖူးသော အတွေ့အကြုံ ရှိပြီးသူဖြစ်လျှင် ပို၍ ကောင်းပါသည်။ ထိုသူများကို ညှို့သူက စိတ်ဖြင့် လွှမ်းမိုးရာတွင် ပိုမို လွယ်ကူသောကြောင့် ဖြစ်ပါသည်။ ထိုသူမျိုး ဖြစ်လျှင် သင်က သူ မျက်နှာကို ခဏမျှသာ စူးစူးရဲရဲ ကြည့်ပြီးနောက် တစ်မိနစ် မကြာမီမှာပင် သူမျက်နှာရှေ့မှ လက်ဝါးဖြင့် တစ်ချက် (တစ်လက်မလောက် အကွာလောက်မှ) သပ်ချလိုက်ပြီး “ကဲ မင်း အိပ်လိုက်တော့” ဟု တစ်ခွန်းလောက် အကြံပေး ညွှန်ကြားလိုက်လျှင်ပင် ထိုသူသည် အိပ်မက် ကမ္ဘာထဲသို့ ရောက်ပြီး အိပ်မွေ့ ကျသွားပါလိမ့်မည်။

ဤအချက်သည် အရေးပါသော အချက် ဖြစ်ပါသည်။ ရှေးက အိပ်မွေ့ချခံဖူးသော စမ်းသပ်ခံ ပုဂ္ဂိုလ်မျိုးကို သင်၏ ပထမအကြိမ် အားထုတ်မှုတွင် ရှာဖွေပြီး အိပ်မွေ့ချပါ။ သင့်အဖို့ ပထမအကြိမ် ဦးမကျိုးဘဲ ထမြောက် အောင်မြင်သွားပြီဆိုလျှင် ရှေ့လျှောက် အောင်မြင်ရန် စိတ်အားသတ္တိများ အလိုလို ရသွားနိုင်ပါသည်။ ထိုကဲ့သို့ ရှေးက အိပ်နေ စမ်းသပ်ခံ ပုဂ္ဂိုလ်မျိုး ရှာမတွေ့နိုင်ဘူး ဆိုလျှင်တော့ ကျွန်ုပ်ရှေ့မှာဆိုခဲ့ ပြီးသည့်အတိုင်း မျက်နှာစိမ်း (လူစိမ်း) ကို ရှာဖွေပြီး အိပ်မွေ့ချပါ။

ထိုသို့ ရှာဖွေရာတွင်လည်း သင့်စိတ်ထားက ဤသူသည် အိပ်မွေ့ ချရာတွင် လွယ်ကူလိမ့်မည်ဟု ထင်သူကို ဦးစားပေး၍ ရွေးချယ်ပါ။ တချို့ကတ်ဖဲ့ လုပ်တတ်သူများ၊ ခေါင်းမာသူများ၊ သူကိုယ်သူ အရာရာ တတ်သိသူဟုထင်ပြီး အထင်ကြီး အမြင်ကြီး ဖြစ်နေတတ်သူများကို ရှောင်ပါ။

ပထမ အကြိမ်တွင် သင့်စကားကို နားထောင်မည့်သူ၊ ကိုယ့်အပေါ်မှာ လေးလေးစားစား ရှိသူ၊ သင့်ဩဇာ ရှိနိုင်သူကိုသာ ရွေးပါ။ တချို့လူများကို အိပ်မွေ့ချ၍ မရ ဖြစ်တတ်ခြင်းမှာ ထိုသူများသည် သိလျက် ဖြစ်စေ၊ မသိဘဲနှင့် ဖြစ်စေ စိတ်ညှို့သူအား စိတ်ဖြင့် ခုခံနေတတ်သောကြောင့် ဖြစ်ပါသည်။

တစ်ခါက ကျွန်ုပ်သည် မိမိနှင့် လုပ်ဖော်ကိုင်ဖက် သူငယ်ချင်း တစ်ဦးကို စိတ်ညှို့အိပ်မွေ့ချရာ မအောင်မြင်ဘဲ ရှိဖူးပါသည်။ ထိုသူက ပြောသည် မှာ ဤသို့ဖြစ်ပါသည်။ “မင်း ငါ့ကို ဘယ်ညှို့လို့ ရမလဲကွ၊ ငါက ငါ့ဘာသာ အာနာပါန မှတ်နေတာပေါ့” ဟု ဆိုပါသည်။ ထိုသူမျိုးကို ရှောင်ရပါမည်။ အသက် ၁ဝ နှစ်နှင့် ၂၀ ကြား အထူးသဖြင့် ယောက်ျားကလေးများမှာ အိပ်မွေ့ချရ လွယ်ကူသူများ ဖြစ်ပါသည်။ မိန်းကလေးများလည်း လွယ်ပါသည်။ တချို့မှာ အိပ်မွေ့ချခြင်းကို ရှက်စိတ်ဖြင့် ခုခံ နေနိုင်ပါသည်။ အတွေ့အကြုံအရ ကျွန်ုပ်ထံသို့ အိပ်မွေ့ချပြီး ရောဂါကုရန် လာသူ မိန်းကလေးများမှာ မိဘ မောင်ဖား အဒေါ် အစ်မ အဖော် ပါလာတတ်ကြရာ စိုးရိမ် ထိတ်လန့်ခြင်း၊ ရှက်ကြောက်ခြင်း မရှိကြပါ။",
"imagelink":"https://i.pinimg.com/736x/ba/18/47/ba184725a9229562f5295ee333fad3a5.jpg",
"videolink":"",
"notetext":"",
"openlink":""
},
{
"title":"အိပ်မွေ့ချ နည်းလမ်းများ၏ ယေဘုယျ သဘော",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အိပ်မွေ့ချနည်း စိတ်ညှို့နည်းဟူသည် လူတစ်ဦးကို စကားပြောဆို အကြံဉာဏ်ပေး နှိုးဆော်ပြီး အိပ်ပျော်ခြင်းနှင့်တူသော အမူအရာ ဖြစ်ပေါ်လာအောင် ဖန်တီးသော လုပ်ဆောင်ပုံ လုပ်ဆောင်နည်းပင် ဖြစ်ပါသည်။ အိပ်မွေ့ချရာတွင် အိပ်မွေ့ချခံသူ၏ ဘဝင်ထဲသို့ စကားဖြင့် သူ၏ စိတ်ကူးထဲတွင် အိပ်စက်ခြင်း ဖြစ်ပေါ်လာအောင် ပြုလုပ်ရသည်။

ကျွမ်းကျင်သော အိပ်မွေ့ချဆရာသည် မိမိ၏ အိပ်မွေ့ချခံသူ (လူနာ)ကို ထိုသူ အိပ်ချင်ပြီဟု သူ ကိုယ်သူ ယုံကြည်သွားအောင် ပြုလုပ်တတ်ခြင်း အတတ်ကို တတ်မြောက်ရသည်။ အိပ်မွေ့ချပညာဆိုသည်မှာ ထိုကျွမ်းကျင်မှုကို ခေါ်ခြင်းသာ ဖြစ်သည်။ အထက်တွင် ဆိုခဲ့ပြီးသည့်အတိုင်း ထိုအိပ်မွေ့ချသူမှာ တခြားသော ဘာဂမ္ဘီရ အစွမ်းသတ္တိ စိတ်တန်ခိုးမျိုး၊ မှော်ပညာမျိုးမှ ရှိဖို့မလိုပါ။ သူ့မှာ အထက်မှာ ဆိုခဲ့သော လျင်မြန် ဖျတ်လတ်မှု၊ စိတ်အား ထက်သန်မှု၊ တည်ကြည် ခံ့ညားမှု၊ ကိုယ့်ကိုယ်ကိုယ် ယုံကြည်စိတ်ချမှု၊ လေးစားဖွယ် ကိုယ်ဟန်အမူအရာ ရှိမှုနှင့် ဩဇာရှိသောအသံ (ရှင်းလင်း တည်ကြည် လေးနက်သော အသံ) သာ ရှိ ဖို့လိုပါသည်။ တမင်တကာ အိပ်မွေ့ချသူကို လက်ဖြင့် ပွတ်သပ်ခြင်းမျိုး (မက်စမာ ဆိုသူ၏နည်းတွင် အိပ်မွေ့ချခံသူ၏ ကိုယ်ပေါ်မှ လေးလက်မ အကွာလောက်က ခြေဆုံးခေါင်းဆုံး လက်ဖြင့် သပ်ခြင်းပါသည်။) လုံးဝ လုပ်ရန် မ လိုပါ။ တချို့ လူနာများတွင် အကြံပေးညွှန်ကြား ချက်များ ထိရောက်မှု အရှိန်မြင့်စေရန် ထိုသို့ လုပ်သင့်သော အခါတွင်မှ လုပ်ခြင်းကို ငြင်းရန် မရှိပါ။

အချုပ်ကို ဆိုရလျှင် အိပ်မွေ့ချခြင်းအတွက် စိတ် တန်ခိုး သတ္တိ၊ ညှို့ဓာတ် စသည်တို့သည် ညှို့သူဆရာမှာ ဘာဆိုဘာမျှ မရှိပါ။ ထိုအစွမ်းသတ္တိ အားလုံးသည် အညှို့ခံရသူမှာသာ ရှိကြောင်း ကောင်းစွာ သဘောပေါက်သင့် ပါသည်။ အမှန်မှာ အိပ်မွေ့ချ ခံမည့်သူက ဦးစွာ အိပ်မွေ့ချ ခံရတော့မည်ဟု စိတ်ကူးသည်။ ထိုစိတ်ကူးက သူ့ကို အိပ်မွေ့ ကျသွားအောင် လုပ်လိုက်ခြင်းသာ ဖြစ်ပါသည်။ အိပ်မွေ့ချသူက လုပ်သည် မဟုတ်ပါ။ အိပ်မွေ့ချ ခံသူကို အိပ်မွေ့ကျချင်သွားအောင် အကြံပေးတိုက်တွန်း တတ်ဖို့ ကျွမ်းကျင်မှုသာ အိပ်မွေ့ချသူမှာ လိုပါသည်။

ထို့ကြောင့် အိပ်မွေ့ချဆရာသည် အိပ်မွေ့ချနည်းများကို လက်တွေ့ကျင့်သုံးစ အခါတွင် မိမိအား အကျွမ်းတဝင် မသိသူ လူစိမ်းကို စတင် စမ်းသပ်သင့်ပါသည်။ မိမိနှင့် အကျွမ်းဝင်သူဖြစ်လျှင် သင်က တစ်စုံတစ်ဦးကို လက်တွေ့ အိပ်မွေ့ချမပြမချင်း သင့် မိတ်ဆွေ၏ စိတ်ထဲတွင် သင့်အပေါ် ယုံကြည် စိတ်ချဖို့ အခက်အခဲ ရှိနေနိုင်ပါသည်။

သို့ဖြစ်သောကြောင့် စိတ်ညှို့အိပ်မွေ့ချပညာကို လေ့ကျင့် လက်သင်ပညာရှင်များ အနေနှင့် လူစိမ်း တစ်ဦးကို ပထမ အိပ်မွေ့ချပါ။ ထိုလူစိမ်း၏ စိတ်ထဲတွင် သင့်အားတကယ် ကျွမ်းကျင်ပြီး အိပ်မွေ့ချဆရာဟု ယုံကြည် စိတ်ချထားမှု ရှိပါစေ။ ထိုသူ ကိုယ်တိုင်က သင့်အား အိပ်မွေ့ချခံလိုကြောင်း ပြောဆို ပန်ကြားပါက သာ၍ပင်ကောင်းပါသည်။

ကျွန်ုပ် (တက္ကသိုလ် အောင်မှူး) အတွေ့အကြုံ အရလည်း ထိုအချက်သည် မှန်ကန်လှပါသည်။ တစ်ခါက လေသင်တုန်းထိပြီး ကိုယ်လက်မလုပ် ရှားနိုင်သော လသာလမ်းမှ ဆရာဝန်မကြီး တစ်ဦးသည် ကျွန်ုပ်အကြောင်း သူ့ကို တခြား ဆရာဝန်ငယ် တစ်ဦးထံမှ ကြားသိရပြီးနောက် သူကို စိတ်ညှို့အိပ်မွေ့ချ ပေးပါရန် လာပင့်လေသည်။ ကျွန်ုပ်လည်း အားနာသဖြင့် ခြေကြွခ သော်လည်းကောင်း၊ ကုသခ သော်လည်းကောင်း မတောင်းခံဘဲ စေတနာဖြင့် ကုသရန် လိုက်သွားပါသည်။ ထိုဆရာမကြီးကို နှစ်ယောက်ထိုင် ဆိုဖာပေါ်မှာပင် မှီထိုင်စေပြီး အိပ်မွေ့ချရာ နှစ်မိနစ်ပင် မကြာပါ။ နှစ်နှစ်ခြိုက် ခြိုက် အိပ်ပျော်သွားပါသည်။ ထိုဆရာမကြီးသည် post-hypnotic Suggestion ခေါ် အိပ်မွေ့ချပြီးနောင်တွင် ဖြစ်ပေါ်ရမည့် အကြံပေး ညွှန်ကြားချက်များကိုပါ လက်ခံပါသည်။ လက်ခံပုံမှာ ထိုစဉ်က ထိုဆရာဝန်မ ကြီး၏ ခြေလက် ကြွက်သားများကို နာကျင် ကိုက်ခဲလျက်ရှိပြီး ညမှာလည်း အိပ်မပျော် မျက်စိကြောင်လျက် ရှိပါသည်။ ကျွန်ုပ်က သူ၏ ခန္ဓာကိုယ်ပေါ်မှ ကြွက်သား နာကျင်ကိုက်ခဲမှုများ ပပျောက်ရမည်၊ ညမှာ ညစဉ် ကိုးနာရီတွင် အိပ်ပျော် သွားရမည်ဟု အမိန့်ပေး ကုသခဲ့ပါသည်။ (တစ်ပတ်လုံးလုံး ကျွန်ုပ် ပေးခဲ့သော အမိန့်တည်ကြောင်း သိရပါသည်။ နောက်အပတ်ကျမှ ကြွက်သားများ ပြန်နာကြောင်းပြောပြီး လာပင့်ပါသည်။) ကျွန်ုပ်လည်း တစ်ပတ် တစ်ကြိမ်သာ သွားရောက် ကုသပေးရာ ဆရာဝန်မကြီး၏ ယခင်က ပင့် မရသော လက်များ မြှောက်ပင့်လာနိုင်သည့် အပြင် လူတွဲပြီး လမ်းလျှောက်နိုင်သည် အထိ တိုးတက်သွားပါသည်။ ဆရာမကြီးမှာ အလွန်ဝသူ ဖြစ်၍ ခန္ဓာကိုယ် အလေးချိန်ကလည်း သူ့အား ဖိစီးနေသောကြောင့်သာ တိုးတက်မှု နှေးကွေးသည်ဟု ကျွန်ုပ်ထင်ပါသည်။ အိပ်မွေ့ချပညာ လက်သင်စ၌ လူစိမ်း တစ်ယောက်ကို အိပ်မွေ့ ချ ချောချောမောမော အောင်မြင်သွားလျှင် နောင်တွင် မိမိမှာပိုပြီး စိတ် ထက်သန်လာပြီး မိမိကိုယ်ကို ယုံကြည် စိတ်ချမှုလည်း ပိုတိုးလာနိုင်ပါသည်။ တခြား လူများကလည်း သင့်ကို ယုံကြည်စိတ်ချမှု ခိုင်မြဲ လာနိုင်ပါသည်။ ထို့ကြောင့် အိပ်မွေ့ချ လက်သင်စ စာသင်သားသည် မည်သည့် အခြေအနေ မျိုးတွင် ဖြစ်စေ စတင်၍ (ပထမဆုံး) အိပ်မွေ့ချ စမ်းသပ်စဉ် ဦးမကျိုး အထူးသတိပြုပါ။ ပထမအကြိမ် ထမြောက် အောင်မြင်သွား ပြီဆိုလျှင် နောင် ဆက်တိုက် အောင်မြင်ရန် လမ်းပွင့်သွားပါလိမ့်မည်။

ယခုအခါ အောင်မြင် ထမြောက်နေကြသော စိတ်ညှို့ပညာရှင် အများအပြားမှာ ဤကဲ့သို့ ဦးမကျိုးဘဲ ပထမအကြိမ်တွင် အောင်မြင် ထမြောက်သွားသော အခွင့်အရေး ရသူများ ရှားပါးခဲ့ကြပါသည်။ ထိုသူတို့သည် အများအားဖြင့် ပထမ တစ်ကြိမ် နှစ်ကြိမ်တွင် ထမြောက် အောင်မြင်ခြင်း မရှိကြဘဲ စိတ်ပျက် အားလျော့သလို ဖြစ်ကြပြီးမှ နောက်တစ်ကြိမ်တွင် အောင်မြင်စွာ အိပ်မွေ့ချနိုင်ကြပြီး ထမြောက်သွားကြခြင်း ဖြစ်လေသည်။ ထိုသို့ ဖြစ်ရခြင်းမှာ ဆိုခဲ့ပြီးသော အရေးပါသည့် အချက်ကို သတိပေးမည့်သူ မရှိသောကြောင့် ဖြစ်ပါသည်။ ပထမဆုံး အကြိမ်တွင် လူရင်းကို အိပ်မွေ့ချဖို့ မကြိုးစားပါနှင့်။ လူစိမ်း ဓာတ်မသိသူကိုသာ ပထမအကြိမ်မှာ အောင်အောင်မြင်မြင် အိပ်မွေ့ ချနိုင်ရန် ကြိုးစားပါ။",
"imagelink":"https://i.pinimg.com/736x/98/0e/32/980e3209430cb1423ae28d20412b816a.jpg",
"videolink":"",
"notetext":"",
"openlink":""
},
{
"title":"စိတ်ဆန္ဒ ခေတ္တ ရပ်စဲနေခြင်း၊ မျောနေခြင်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စိတ်ညှို့အိပ်မွေ့ ချထားသူသည် တစ်စုံတစ်ခုသော စိတ်ကူးအကြံ ပေးချက်ကို ရရှိပြီးနောက် ထိုအကြံပေး တိုက်တွန်းချက် (ဝါ) ညွှန်ကြားချက် အပေါ်တွင် အာရုံစူးစိုက်မှု ရရှိနေပြီဆိုလျှင် ထို အာရုံမှတစ်ပါး အခြား အာရုံသို့ မရောက်တော့ဘဲ ထိုအာရုံပေါ်မှာသာ ခံစားနေတတ်သည်။ တစ်ကြိမ်မှာ အာရုံတစ်ခုပေါ်တွင်သာ စူးစိုက်မှု ရရှိနေတတ်သည်။ အကြံဉာဏ်ပေး တိုက်တွန်း ညွှန်ကြားချက်ကို အာရုံထွေပြားသွားအောင်၊ သူ၏ အာရုံ စူးစိုက်မှုကို အားနည်းသွားအောင် ပြုလုပ်ခြင်း မရှိလျှင် အိပ်မွေ့ချ ခံသူသည် သူရှေ့ မှာ တင်ပြလာသမျှသော စိတ်ကူး အကြံဉာဏ် မှန်သမျှကို (အကြံပေးချက် မှန်သမျှကို) သူသည် စိတ်အား ထက်သန်စွာ ဖမ်းယူတတ်လေသည်။

သို့ဖြစ်ရာ စိတ်ညှို့အိပ်မွေ့ချ ဖြစ်ရပ် အခြေအနေကို ခွဲခြမ်းစိတ်ဖြာ လေ့လာ ကြည့်သောအခါ ထိုအိပ်မွေ့ချ ခံသူတို့အား မည်မျှ အကြံဉာဏ် ပေး (ဆုံးမ) ရ လွယ်ကြောင်း သိသာပါသည်။ အိပ်မွေ့ချခံသော သူသည် အိပ်မွေ့ ကျနေခိုက်တွင် စိတ်တည်ကြည်မှု သမာဓိအဆင့် တစ်ဆင့်သို့ စူးစိုက် ရောက်ရှိနေသောကြောင့် ထိုအချိန်တွင် သူ့မှာကိုယ့်စိတ် ကိုယ့်ဆန္ဒ ကိုယ့် သဘော ကိုယ့်အလို ဘာဆိုဘာမျှ မရှိတော့သည် ဖြစ်၍ သူ့စိတ်က ညှို့သူ၏ အကြံပေးချက် (ဆုံးမစကား) အားလုံးကို လွယ်ကူစွာလက်ခံခြင်း ဖြစ် ပါသည်။ အိပ်မွေ့ကျနေစဉ် ကိုယ်ပိုင်စိတ်အလိုဆန္ဒများ ချုပ်နေပါတော့သည်။",
"imagelink":"https://i.pinimg.com/736x/00/fe/86/00fe86641566cfbb7863afd296440741.jpg",
"videolink":"",
"notetext":"",
"openlink":""
},
{
"title":"ဘဝင်ကျခြင်း သဘောအကျဉ်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"အတွေ့အကြုံအရ စိတ်ညှို့ပညာရှင်သည် စိတ်ညှို့ခံရသူ၏ အာရုံစူး စိုက်မှုရပြီး ဘဝင်ကျခြင်း (trance) သဘော ဖြစ်ပေါ်လာပုံ ကိုလည်း သိစေအပ်ပါသည်။ ကိုယ်တွေ့မှာ စိတ်ညှို့ခံရသူများ၏ ဘဝင်ကျပုံသည် တစ်ပုံစံတည်းမရှိ၊ တစ်ဦးနှင့် တစ်ဦးမတူ၊ အနည်းနည်း အဖုံဖုံ ဖြစ်ပေါ်တတ်ပါသည်။ အများအားဖြင့် တစ်စုံတစ်ခုကို ကြည့်ခိုင်းထားပြီး စိတ်ညှို့ သောအခါ ဥပမာ…. လက်ပတ်နာရီ၏ ဒိုင်ခွက်ကို ကြည့်ခိုင်းထားသည် ဆိုပါစို့။ စိတ်ညှို့ပညာရှင်က မိမိ၏ နာရီကိုစိတ်ညှို့သူ၏ နှာခေါင်း တည့်တည့် ခြောက်လက်မခန့် အကွာမှာ ထားနိုင်သည်။ ပါမောက္ခ ဝီလျံကမူ စိတ်ညှို့ သူ၏ မျက်လုံးများအထက် လေးလက်မ အမြင့်မှာထားရန် ညွှန်ကြားသည်။ ထိုညွှန်ကြားချက်လည်း သင့်သည်။ “ခင်ဗျား နာရီ ဒိုင်ခွက်ထဲက လက်တံတွေကို စေ့စေ့ကြည့်နေ၊ ငါးမိနစ်အတွင်းမှာ ခင်ဗျားမျက်လုံးတွေ စင်းပြီး အိပ်ပျော် သွားလိမ့်မယ်” ဟု အစကတည်းက ညွှန်ကြား ပြောဆိုထားလျှင် ထိုသူသည် ငါးမိနစ် အတွင်းမှာပင် မျက်လွှာစင်းပြီး မျက်စိမှိတ်သွားသည် လည်းရှိသည်။

တချို့မှာ “ကြည့်ထား” ဆိုလျှင် အိပ်ပျော် သွားသည့်တိုင် မျက်လုံးကို မပိတ်တော့ဘဲ ပြူးကြောင်ကြောင် ကြည့်နေတော့သည်။ ထိုသို့ မျက်လုံး ကြောင်ကြည့်နေပြီဆိုလျှင် ထိုသူသည် ဘဝင်ကျပြီး တစ်စုံတစ်ခုသော စိတ်အာရုံ စူးစိုက်မှု သမာဓိကို ရနေပြီဟု စိတ်ပညာရှင်က နားလည်နိုင်ပါသည်။ မျက်လုံးပွင့်နေသော်လည်း ထိုမျက်လုံးသည် နာရီကို မြင်နေရသည်ကား မဟုတ်တော့။ သူဘဝင်ကို စိတ်ညှို့ပညာရှင်က ချုပ်မိနေပြီဟု သိပါ။ ထိုအခါ “ခင်ဗျား မျက်လုံးတွေ စင်းပြီး မှိတ်သွားပြီ၊ ခင်ဗျား နှစ်နှစ်ခြိုက်ခြိုက် အိပ်ပျော်သွားပြီ” ဟု ညွှန်ကြားလိုက်လျှင် သူသည် ထိုညွှန်ကြားချက်အတိုင်း တုံ့ပြန်ရန် အသင့် ဖြစ်နေပေလိမ့်မည်။

တစ်နည်းဆိုသော် သူသည် အခိုက်အတန့်အားဖြင့် အိပ်မွေ့ ကျနေပြီဟု သိသင့်ပါသည်။ ထိုအခြေအနေကို သိသာရန် အိပ်မွေ့ချခံသူအား မူလကပင် လက်နှစ်ဖက်ကို ပေါင်အထက် လေးလက်မခန့် လေထဲသို့ မြှောက်ပင့် ခိုင်းထားလျှင် ထိုသူသည် ထိုလက်ကို ပြန်မချနိုင်ဘဲ ခိုင်းထားသည့်အတိုင်း တန်းလန်း ထားလိမ့်မည်။ စေ့စေ့စပ်စပ် ကြည့်တတ်သူအဖို့ ထိုအခိုက်တွင် စိတ်ညှို့ခံသူမှာ ပင်ကိုစိတ် ချုပ်နေပြီ။ သူ၏ ဘဝင်စိတ်သည် ထင်ရှားပေါ် လွင်လာဖို့အတွက် အပြင်သိစိတ် လစ်လပ်နေပြီ ဖြစ်ကြောင်း၊ သူ့ဘာသာ အတွင်းစိတ်၏ စေ့ဆော်မှုအရ ဘာဆိုဘာမျှ လုပ်၍မရတော့ဘဲ အပြင်ဘက်က ညှို့သူ၏အမိန့်အတိုင်း တုံ့ပြန်ပြိုမူရန်သာ အသင့်ရှိနေကြောင်းမှာ သိသာပါသည်။

ဤဘဝင်ကျမှု သဘောပြည့်စုံ ထင်ရှားလာပြီ ဆိုလျှင် သူကို ညှို့သူက ညွှန်ကြား၍ရပြီ။ သူသည် မူလ ချမှတ်ထားသည့် နဂိုပုံစံ အနေအထားအတိုင်း မရွေ့မလျား တစ်သမတ်တည်း တည်နေပြီဆိုလျှင် သူ့ကို ညွှန် ကြားချက် (အကြံပေး တိုက်တွန်းချက်) များ ပေး၍ ရပြီဟု သဘောပေါက် သင့်ပါသည်။

ဤတွင် ဘဝင်ကျပုံ၌ လူပုဂ္ဂိုလ်ချင်းမတူဟု ဆိုခဲ့သော အချက်ကို အနည်းငယ် ရှင်းပြချင်ပါသည်။ စိတ်ညှို့ခံသူ၏ သိစိတ်ချုပ်စ ဘဝင်ကျစတွင် တချို့က အထက်တွင် ဆိုခဲ့သလို မျက်လုံးများ ကြောင်ပြီး စိုက်ကြည့်နေသည်။ တချို့ကို အသက်ပြင်းပြင်း ရှူထားခိုင်းလျှင် ထိုအတိုင်း မရပ်မနား မမောမပန်း ရှူနေသည်။ တချို့မှာ ထူးခြားသော အမူအရာများ ဖြစ်ပေါ်လာသည်။ တချို့မှာ မျက်ရည်တွေ ကျလာသည်။ တချို့ လက်ကို ပေါင်ပေါ် မှာ ပက်လက် ချထားခိုင်းလျှင် ထိုလက်ချောင်းများ ကွေးကောက်လာသည်။ တချို့ လန်လဲသည်။ တချို့ မလဲ။ တချို့ မျက်လုံးမှိတ်သည်။ တချို့ မမှိတ်။ ဘဝင်ကျစ ကာလတွင် အတွေ့အကြုံ ရင့်ကျက်သော စိတ်ပညာရှင်သည် အပမှီခြင်း သဘောကိုပါ နားလည်သင့်သည်။ စိတ်ညှို့ ကုသစဉ် ပညာရှင်က အညှို့ခံသူ (လူနာ) ၏ အမူအရာကို နားလည်ရမည်။

သာမန်ထက် ထူးခြားသော အမူအရာများ ဖြစ်ပေါ်လာလျှင် ပညာရှင်က လျင်မြန်စွာ လိမ္မာ ပါးနပ်သော အကြံပေးညွှန်ကြားချက်များ ပေးတတ်ရပါမည်။ စိတ်ညှို့ပညာ အတွေ့အကြုံ ရင့်ကျက်လာသူသည် စိတ်ရောဂါနှင့် ဘာမျှ မဆိုင်သော အပမှီခြင်း သဘောကို အိပ်မွေ့ချစဉ်အခါ မျက်ဝါးထင်ထင် တွေ့မြင် ရလိမ့်မည်။ တစ်ခါတစ်ရံ ပူးကပ်လာသူက ပြန်လည်ခုခံ ခြိမ်းခြောက်ခြင်းကိုလည်း ခံရလိမ့်မည်။ မကြောက်သင့်။ စိတ်ညှို့ခံထား ရသူသည် မိမိ၏ အညှို့စက်ကွင်းထဲမှာ ရှိသည်။ မိမိကသာ အပေါ်စီးနေရမည်ဟု အစဉ် သဘောပေါက် ထားသင့်သည်။ နတ်ပူးခြင်း အမျိုးမျိုးကိုလည်း ကြုံရမည်ဖြစ်သည်။ ထူးခြားသော ဖြစ်ရပ်များနှင့်လည်း ကြုံရတတ်သည်။

ဤတွင် စိတ်ဝင်စားဖွယ်ကောင်းသော ကိုယ်တွေ့ အဖြစ်အပျက် တစ်ရပ်ကို စိတ်ညှို့ပညာ လေ့လာသူများ သဘောသိအောင် ဖော်ပြ ချင်ပါသည်။

(ကျွန်ုပ် တက္ကသိုလ် အောင်မှူး၏အတွေ့အကြုံ ဖြစ်သည်။) စိတ်ညှို့ စိတ်ခွဲပညာဖြင့် ဆေးကုသစဉ်က ဖြစ်ပါသည်။ အလွန်ဘုရားတရား ကြည်ညိုစိတ် ကြီးမားသည်ဟု သူကိုယ်သူ ထင်လျက် သူ့ကိုယ်သူလည်း တစ်စုံတစ်ခုသော သိဒ္ဓိရှင် မဟိဒ္ဓိရှင် ဖြစ်နေသည်ဟု အထင်ရှိသော ပုဂ္ဂိုလ် တစ်ဦး ကျွန်ုပ်ထံသို့ ရောက်ရှိလာပါသည်။ သူရောက်ရှိလာခြင်းမှာ သူ့ရောဂါကို ကုသရန် ရောက်ရှိလာခြင်း ဖြစ်ပါသည်။

သူရောဂါ၏ လက္ခဏာကို သူကပြောပြရာတွင် သူဗိုက်ထဲ အူထဲ အသည်းထဲမှာ တီကောင်တွေ သွားနေသလို ထင်ရကြောင်း၊ ထိုရောဂါကို ဘာဆေးနှင့်မျှ ကုသ၍ မရကြောင်း၊ တုတ်ကောင် သန်ကောင်လည်း မရှိဟု ဆရာဝန်များက ဆိုကြောင်း၊ သို့သော် သူ့မှာ ထိုဝေဒနာကို အမှန်ပင် ခံစားနေရကြောင်း၊ ဝဋ်နာ ကံနာ ဟုလည်း ထင်ကြောင်း အမျိုးမျိုး ပြောဆိုလေသည်။ ကျွန်ုပ်သည် ဗိန္ဓောဆရာများ၊ ဆရာဝန်များက အမည်မဖော်နိုင်သော၊ သူတို့ ဆေးပညာ ရှုထောင့်က ကြည့်လျှင် ရောဂါ ရှာမရသော ဝေဒနာသည်များကို တွေ့ကြုံ ဖူးပါသည်။ သူတို့၏ ရောဂါကို သိလိုသောအခါ ပထမ ၎င်းတို့ကို အိပ်မွေ့ချလိုက်ပါသည်။ Deep hypnotic stage ခေါ်သော နက်ရှိုင်းသော အိပ်မွေ့ကျအဆင့်သို့ ရောက်အောင် ညှို့ပြီးနောက် ထိုသူများအား စကား ပြောနိုင်အောင် ကူညီပါသည်။ ထိုသူတို့၏ ဘဝင်နှင့် ထိတွေ့ခွင့်ရပြီး အိပ်ရင်း ထိုသူတို့ စကား ပြောဆိုလာပြီဆိုလျှင် ကျွန်ုပ်က သူတို့၏ ငုပ်ပျောက်နေသော ရောဂါ ဖြစ်လာရသည့် အကြောင်းများကို အိပ်မွေ့ချ ခွဲခြမ်းစိတ်ဖြာ လေ့လာနည်း (hypno-analysis) ဖြင့်စစ်မေးပါသည်။ ရောဂါ အများအပြားကို ထိုနည်းဖြင့် ဖော်ထုတ်ကုသခဲ့ရာ ရှေးက ဖြစ်ခဲ့သည့် ဝဋ်နာကြောင်း၊ ကံအကြောင်း ပင်ဖြစ်စေ ၎င်းတို့၏ ဘဝင်စိတ်တွင် စွဲမှုပေါ်လွင် ထင်ရှားသောအခါ ပျောက်ကင်းအောင် ကုသခွင့်ကို ရခဲ့ဖူးပါသည်။

ယခုလည်း ဤပုဂ္ဂိုလ်၏ အမည်မဖော်နိုင်သော ထိုရောဂါကို စိတ်သို့ခွဲခြိမ်း စိတ်ဖြာနည်းဖြင့် ဖော်ထုတ်ရန် သူ့ကိုအိပ်မွေ့ချရန် ပြင်ဆင်ရပါ သည်။ သူသည် တရားသမားဖြစ်သည်ဟု ဆိုသောကြောင့် သူနှင့်အကျွမ်း ဝင်ပြီး ဖြစ်လိမ့်မည်ဟု ထင်သော အာနာပါန၊ အသက်ပြင်းပြင်း ရှုနည်းဖြင့် သူ့ကို အိပ်မွေ့ချပါသည်။ ထိုအခါ သူ့ခန္ဓာကိုယ်တွင် ထူးခြားစွာ ဖောက်ပြန်မှုများ ဖြစ်ပေါ်လာပါသည်။ သူဘဝင်ကျခါစ အဆင့်သို့ ရောက်သည်နှင့် တစ်ပြိုင်နက် သူ့လက်မောင်း နှစ်ချောင်းသည် သူ့ပေါင်ကို တဖြန်းဖြန်း ရိုက်သည်။ ထို့နောက် လက်ဝါးချင်းရိုက်ပြီး လက်ခုပ်လက်ဝါးတီးသည်။ ထို့နောက် တစ်ကိုယ်လုံး ဆတ်ဆတ်ခါ တုန်တဲ့ပြီး ခါယမ်းနေသော လက်နှစ်ချောင်းက သူတစ်ကိုယ်လုံးကို ကျောညှပ် ရင်ညှပ် ဘယ်ပြန်ညာပြန် တီးလေသည်။ ကျွန်ုပ်လည်း အခြင်းအရာ သဘောမှန်ကိုသိအောင် အတန်ကြာ လေ့လာကြည့်သည်။

လက်များမှာ မရပ်မနား သူတစ်ကိုယ်လုံးကို နေရာအနှံ့ လိုက်ရိုက် နေကြသည်။ ပထမမူ ကျွန်ုပ်စိတ်ထဲမှာ အပမှီ၍ ဖြစ်သလား အောက်မေ့ပြီး ကြံည့်နေခြင်းဖြစ်သည်။ အတန်ကြာ ကြည့်နေသည့်အခါ အပမှီခြင်း မဟုတ်ကြောင်းသိပြီး ဤပုဂ္ဂိုလ်မှာ တစ်စုံတစ်ခု ကိုယ့်ကိုယ်ကိုယ် ညှို့ထားသည့် (self-lipnotic) အခြေအနေ ရှိလိမ့်မည်။ ထိုအခြေအနေက သူကိုယ်သူ ပြုစားထားသလို ဖြစ်လိမ့်မည်ဟု တွက်မိပြီးနောက် သူ့ကို အမိန့် ပေးလိုက်ပါသည်။

“လှုပ်ရှားနေတဲ့ လက်တွေ ခုချက်ချင်းရပ်” ဤအမိန့်သံ အဆုံးတွင် ထိုလက်များ ရပ်သွား ပါသည်။ ထိုလက်များ ရပ်တန့်သွားသည်နှင့်အတူ သူလည်း နိုးသွားပါသည်။ အိပ်မွေ့အဆင့်မှ နိုးလျှင်နိုးချင်း (မူလစိတ် ပြန်ရောက်လျှင်) ဆရာ၊ ကျွန်တော်က အာနာပါန လုပ်လို့မရပါဘူး၊ အာနာပါန လုပ်တာမပြောနှင့်၊ ကျွန်တော် အိမ်မှာ သာသနာပွဲတွေ၊ ဝိဇ္ဇာပွဲတွေလဲတဲ့အခါ ကိုယ်တိုင် ပွဲကပ်ရင်လည်း ဒီလိုပဲ ကျွန်တော့် ပုဂ္ဂိုလ်က ဝင်လာတယ်။

“ဘာပုဂ္ဂိုလ်လဲ”

“ဘာလဲတော့ မသိဘူး”

“အဲဒါ ဘာပုဂ္ဂိုလ်မှ မဟုတ်ဘူး၊ ခင်ဗျားကိုယ် ခင်ဗျား ညှို့ထားတာ ပြုစားထားတာ ရှိနေလို့ ခင်ဗျား အကြောတွေက ဆွဲပြီးဖြစ်တာ၊ ဒါကို အင်္ဂလိပ်လိုဆိုရင် psycho-somatic လို့ခေါ်တယ်။ စိတ်ကို အကြောင်းခံပြီး ဖြစ်တဲ့ဝေဒနာ တစ်ခုပဲဗျ၊ နေပါဦး၊ ခင်ဗျား ဘာအကျင့်တွေကို လွန်လွန် ကျူးကျူး ကျင့်ဖူးသလဲ”

“ကျွန်တော်လား၊ ကျွန်တော် ယောဂီ အကျင့်တွေ အများကြီး ကျင့်ပါတယ် ဆရာ၊ ဇောက်ထိုး မိုးမျှော်လည်း ကျင့်တယ်၊ အစတုန်းကတော့ ဟတ္ထယောဂတို့၊ ရာဇယောဂတို့ကို ကျွန်တော် တော်တော် ပြင်းပြင်းထန်ထန် လုပ်ခဲ့ဖူးပါတယ်”

“ခင်ဗျားမှာ ယောဂကျင့်စဉ်ပြီဆရာ ရှိလို့လား”

“မရှိပါဘူး၊ ကျွန်တော့်ဘာသာ ကျွန်တော် ကျင့်တာ”

စိတ်ညှို့ဘဝင်ကျရာ၌ ရိုးရိုး ကျသူများ ဖြစ်လျှင် ပြဿနာ မရှိပါ။ ထိုသူသည် ၎င်း၏ ပင်ကိုစိတ် ချုပ်သွားပြီဖြစ်၍ သူမှာ သူကိုယ်သူ လွှမ်းမိုး နိုင်သော စိတ်အခြေအနေ မရှိတော့ပါ။ သူ့ပင်ကို စိတ်နှင့် တုံ့ပြန်ဆန့်ကျင်အား မရှိပါ။ အလိုအလျောက် တုံ့ပြန်မှုများ ဖြစ်ပေါ်လာသော အခါမှသာ ပြဿနာ ကြုံတတ်ပါသည်။

တချို့မှာ လက်များ ကွေးကောက်သွားတတ် သည်လည်း ရှိပါသည်။ ဘဝင်ကျစ အမူအရာဖောက်ပြန်ပုံ အမျိုးမျိုး တွေ့ရမည်။ အတွေ့အကြုံက သင်ကြား ပေးပါလိမ့်မည်။ ဆက်လုပ်ရန် ဝန်မလေးသင့်ပါ။ အိပ်မွေ့ကျနေ သူကို အိပ်မွေ့ချသူက အမိန့်ပေးပြီး လိုအပ်သလို ပြုပြင်နိုင်ပါသည်။ ကြုံလာသော ပြဿနာ အရပ်ရပ်ကို ဖြတ်ထိုးဉာဏ်ဖြင့် ဖြေရှင်းနိုင်ရပါသည်။",
"imagelink":"https://i.pinimg.com/736x/13/22/66/132266a51ddc12a17409083dcf1b2d76.jpg",
"videolink":"",
"notetext":"",
"openlink":""
},
{
"title":"စိတ်ညှို့ခြင်းသည် သိပ္ပံပညာ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စိတ်ညှို့ပညာသည် အိပ်ပျော်ခြင်း အတုကို တမင်တကာ ဖန်တီးထား သောအခြေအနေ တရပ်ဟု အဓိပ္ပာယ် ဖွင့်နိုင်ပါသည်။ မြန်မာပရိသတ်သည် ထိုသဘောကို အိပ်မွေ့ချခြင်းဟုပြောလျှင် အလွယ်နားလည် တတ်ကြပါပြီ။ အိပ်မွေ့ချခြင်းကို မသိသူ၊ နားမလည်သူများက မှော်ပညာလို လျှို့ဝှက် နက်နဲသော ဂမ္ဘီရပညာဟု ထင်တတ် ကြသော်လည်း အမှန်တကယ် ဤပညာသည် မှော်ပညာလည်းမဟုတ်၊ ခက်ခဲသော ပညာလည်း မဟုတ်၊ နည်းသိလျှင် အလွယ်ကလေး ပြုလုပ်၍ ဖြစ်မြောက်နိုင်သော ပညာသာဖြစ်ပါသည်။ သို့သော် အိပ်မွေ့ချ ခံထားရသူသည် အိပ်ပျော်နေသူကဲ့သို့ မိမိ ပတ်ဝန်းကျင်မှာ ဘာတွေ ဖြစ်ပျက်နေသည်ကို သိစိတ် (အာရုံသိစိတ်) ဖြင့် မသိတော့။ ပတ်ဝန်းကျင်ကို မြင်ခြင်း၊ ကြားခြင်း မရှိတော့ဟုဆိုလိုသည်။ ထိုသို့ အာရုံသိစိတ်က ဘာဆိုဘာမျှ မသိတော့သော်လည်း စိတ်သို့ ပညာရှင် (ညှို့သူ) နှင့်မူ သူသည် ဘဝင်စိတ် (မသိစိတ်)မှ တစ်ဆင့် ဆက်သွယ်နိုင်လေသည်။ အိပ်ပျော်နေသည်ဟု ထင်ရသော်လည်း အညှို့ခံရသူကို ညှို့သူက အမိန့် အမျိုးမျိုးပေးပြီး ခိုင်းနိုင်သည်။ သို့သော် သူ ခိုင်းသမျှကို အညှို့ခံ ရသူက လိုက်နာပြီး ပြုလုပ် တတ်လေသည်။

ဤကား အိပ်မွေ့ချခံရသူနှင့် အိပ်ပျော်သူတို့ ခြားနားချက်ဖြစ်သည်။

တကယ် နှစ်နှစ်ခြိုက်ခြိုက် အိပ်ပျော်သွားသူကို တခြားလူက ဘာမျှခိုင်းစေ၍ ရသည်မဟုတ်ချေ။ အိပ်ပျော်သွားသူသည် တဒင်္ဂ သေသွားသူနှင့် တူသော်လည်း အိပ်မွေ့ချထား၍ အိပ်နေသူမှာမူ အိပ်လျက် ရှင်သန်နေသူသာ ဖြစ်လေသည်။ ဤထူးခြားချက်ကြောင့် ဤပညာကို ဆန်းကြယ်သော ပညာဟု ထင်တတ်ကြခြင်း ဖြစ်၏။

အိပ်မွေ့ကျသည့် အခြေအနေကို အိပ်မွေ့ချသူ၏ ကျွမ်းကျင်သော ညွှန်ကြားချက်များဖြင့် အညှို့ခံသူ၏ စိတ်အာရုံကို စုစည်း စူးစိုက်အောင် လုပ်ခြင်းဖြင့် ဖန်တီး ယူရသည်။ အကယ်၍ အညှို့ခံ ပုဂ္ဂိုလ်အား တစ်စုံတစ်ခုသော ဝတ္ထုပစ္စည်း၊ အခြင်းအရာပေါ်တွင် ဆုံချက် ထား၍ သူ၏ အာရုံကို အချိန်အတန်ကြာ စုစည်း၍နေအောင် သူက ညွှန်ကြားနိုင်လျှင် ထိုကာလ အတွင်းတွင် အညှို့ခံရသူ၏ စိတ်သည် အထိုက်အလျောက် အာရုံ တစ်စုံတစ်ရာ မထင်ရှားသော ကွက်လပ်သဖွယ် ဖြစ်သွားပြီး ထို အခြေအနေသည် ညွှန်ကြားနေသော ညှို့သူ၏ အမိန့်ကို လက်ခံလိုက်နာရန် အသင့် အနေအထားသို့ ရောက်သွားခြင်း ဖြစ်ပါသည်။

ဤတွင် တစ်စုံတစ်ခုသော ဝတ္ထုပစ္စည်း အခြင်းအရာပေါ်တွင် ဆုံချက်ထား၍ အာရုံ စုစည်းအောင် ပြုလုပ်သည် ဆိုရာ၌ နည်းအမျိုးမျိုးဖြင့် ပြုလုပ်နိုင်ပါသည်။ ကျွန်ုပ် (တက္ကသိုလ်အောင်မှူး) ကမူ တစ်ခါတစ်ရံတွင် မိမိ လက်ပတ် နာရီကိုချွတ်ပြီး အိပ်မွေ့ချခံသူ၏ နှာဖျားတည့်တည့် တစ်ထွာခန့် အကွာမှာထားပြီး နာရီ၏ စက္ကန့်လက်တံကို စူးစူးစိုက်စိုက် ကြည့်ခိုင်းပါသည်။

သူ၏ အာရုံစုစည်း။နေအောင်လည်း နှုတ်က တဖွဖွပြောဆို ညွှန်ကြားနေပါသည်။ ငါးမိနစ် မကြာပါ။ ထိုသူ၏ မျက်ခွံများ မှေးစင်း လာသည်ကို မြင်တွေ့ ရသည်။ တချို့က သူကို အတင်းကြည့်ခိုင်းသည် ထင်ပြီး နာရီပေါ်မှ မျက်လုံးကို မခွာဘဲ ပြူးကျယ်သော မျက်လုံးဖြင့် ကြည့်နေတတ်သည်။

သို့သော် ညွှန်ကြားချက်များပေးပြီး အတန်ကြာသည်နှင့် ထိုသူ၏ မျက်လုံးထဲတွင် နာရီကို မြင်နေသော အာရုံ ရှိတော့ဘဲ မျက်လုံးပွင့်လျက် အိပ်ပျော်နေခြင်းသာ ဖြစ်ကြောင်းကို ညှို့သူက အလွယ်တကူ သိနိုင်ပါသည်။

ထိုအချိန်တွင် သူ့ကို “ခင်ဗျား မျက်လုံးတွေ မှေးမှိတ်သွားပြီ၊ ခင်ဗျား အိပ်ပျော်သွားပြီ” ဟု ပြောလိုက်ရုံဖြင့် ထိုသူ မျက်လွှာချ၍ အိပ်သွားသည်ကို မြင်နိုင်ပါသည်။ ထိုအခြေအနေသည် အညှို့ခံသူအား ညှို့သူက ကြိုက်သလို ညွှန်ကြားနိုင်သော အခြေအနေ ဖြစ်ပြီကို အတွေ့အကြုံ ရှိလာသော စိတ်ညှို့ ပညာရှင်သည် အလွယ်တကူ သဘောပေါက်ပါသည်။ အညှို့ခံပုဂ္ဂိုလ်၏ အာရုံစုစည်းမှု ရရှိပြီး မျက်လုံး မှေးမှိတ်သွားပြီ ဆိုလျှင် ထိုသူအား ညွှန်ကြား ခြင်းဖြင့် တစ်စုံတစ်ရာ အကျိုးသက်ရောက်မှု ဖြစ်ပေါ်လာတော့သည်။ လိုသော အကျိုးကို ရအောင် ဖန်တီးနိုင်ပြီ ဟုလည်း သဘော ပေါက်သင့်ပြီ။ ထိုအကျိုး သက်ရောက်မှုကို ရအောင် ဖန်တီးနိုင်ပြီ ဆိုလျှင် ထိုအချိန်တွင် အညှို့ခံသူ၏ စိတ်အင်အား (ဝါ) ခုခံတတ်သော စိတ်အခြေအနေသည် ယုတ်လျော့ သွားပြီ ဟုလည်း သဘောပေါက်သင့်ပါသည်။

ဆိုလိုသည်မှာ ထိုအချိန်တွင် အညှို့ခံသူမှာ သူ၏ ပင်ကိုစိတ်ဖြင့် ပြုလုပ်လိုသော စိတ်အခြေ အနေမျိုး မရှိတော့ဘဲ ညှို့သူ အပေါ်မှာသာ လုံးလုံး လျားလျား မှီခိုကာ ညှို့သူ စေခိုင်းသည့် အတိုင်း သူ့စိတ်က တုံ့ပြန်လိုက်နာ လိုသော အခြင်းအရာသာ ပေါ်လွင်လျက် ရှိနေပါသည်။ သူ၏ ညွှန်ကြားချက်ကို ထိတွေ့ခံယူတတ်သော သဘောသည်လည်း တဖြည်းဖြည်း တိုးတက်လာ ပါသည်။ ဤအခြင်းအရာသည် အိပ်မွေ့ကျခြင်း၏ အဓိက ပေါ်လွင်သော အခြင်းအရာ ဖြစ်ပါသည်။

ထိုအခြေအနေ၌ အညှို့ခံသူအား ညှို့သူက စိတ်ကူးအရသာကို လည်းကောင်း၊ စိတ်ကူးအသံကို လည်းကောင်း၊ စိတ်ကူး အတွေ့အထိကို လည်းကောင်း ကြိုက်သလို ဖန်တီး ပေးနိုင်ပြီ။ ထိုစိတ်ကူး အာရုံကိုပင် အညှို့ခံသူသည် တကယ့်အာရုံ ခံစားမှု အစစ်လိုပင် ခံစားတတ်ပါသည်။

ဆိုလိုသည့် သဘောကို ရှင်းပြပါမည်။ ကျွန်ုပ်သည် ပထမဆုံးအကြိမ် ရုပ်ရှင် သင်တန်းတွင် တပည့်တယောက်ကို အမှတ်မထင် (သရုပ်ဆောင် စိတ်ပညာကို သင်ကြားရင်းက) ချလိုက်နိုင်သည်။ ကြမ်းပြင်ပေါ်တွင် ခွေလဲ နေသော တပည့်များကို ကျွန်ုပ်က သရုပ်ဆောင် ပညာထဲတွင် ပါဝင်သော given circumstance ဆိုသော သဘောတရားအရ သရုပ်ဆောင်ရမည့် ပတ်ဝန်းကျင် အခြေအနေကို စိတ်ဖြင့် ဖန်တီး ပေးပါသည်။ ဖန်တီး ပေးပုံမှာ ဤသို့ ဖြစ်လေသည်။

“မင်းတို့ တစ်တွေဟာ အင်မတန် ပူပြင်း ခြောက်သွေ့တဲ့ သဲကန္တာရကြီး တစ်ခုထဲကို ရောက်နေကြတယ်၊ အစာပြတ် ရေပြတ် ဖြစ်နေတာ လေးငါးရက် ရှိသွားပြီ၊ နေကလည်း ပူလိုက်တာ၊ ခြစ်ခြစ်တောက်နေတာပဲ၊ တစ်ကိုယ် လုံးမှာ ချွေးတွေ ရွဲနေတယ်၊ အာတွေ ခြောက်ကပ်ပြီး မောဟိုက် ပင်ပန်းနေ ကြတယ်။ အားကုန်ခမ်း နေပြီဖြစ်လို့ ခြေတွေ လက်တွေကိုတောင် မသယ်နိုင် လောက်အောင် နုံးချည့်နေပြီ”

ဤသို့ ဆိုလိုက်သောအခါ ပူအိုက် လောင်ကျွမ်းသော သဲကန္တာရ အတွေ့အကြုံသည် ထိုသူတို့၏ အမူအရာတွင် ပေါ်လွင် ထင်ရှားလာပါ သည်။ သူတို့အားလုံး မောဟိုက်ရှိုက်ငင် ဖြစ်လာကြပြီး ကောင်းကင်ကို မော့ကြည့်လိုက်၊ ခြေဖဝါး အောက်က သဲပုကို ဖွနင်းလိုက်၊ ကိုယ်ပေါ်မှ အင်္ကျီများကို ချွတ်သူချွတ်၊ ညည်းညူသူ ညည်းညူကြတော့သည်။ အာခြောက်ပြီး တံတွေးကို မျိုသူက မျိုလေသည်။ သူတို့ မျက်နှာများပေါ်တွင် သဲကန္တာရ၏ ဒဏ်ကို မချိမဆံ့ ခံရပုံတွေ အထင်းသား ပေါ်နေလေသည်။

ထိုအချိန်တွင် ကျွန်ုပ်က ရုတ်တရက် “ဟေ့ ဟိုမှာ အရှေ့ဘက်က သဲမုန်တိုင်း တိုက်ခတ်လာပြီ၊ သဲမှုန်တွေ၊ သဲမှုန်တွေ၊ မင်းတို့ဘက်ဆီကို အလုံးလိုက် လွင့်လာပြီ” ဟု ညွှန်ကြားလိုက်ရာ သူတို့ထံမှ မမျှော်လင့်သော အံ့ဖွယ်သရုပ်ဆောင် အမူအရာများ ထွက်ပေါ်လာလေတော့၏။

ဆိုလိုသည်မှာ သူတို့သည် ညှို့သူ ညွှန်ကြားသော အာရုံမှန်သမျှကို စိတ်ကူး အာရုံတွေဟု မထင်ကြပါ။ တကယ့် အဖြစ်အပျက်တွေ၊ တကယ့် အာရုံတွေဟုသာ တကယ်ထင်၊ တကယ် ယုံကြည်ပြီး အပြင်းအထန်တုံ့ပြန် ကြပါတော့သည်။ စိတ်ကူးထဲက သဲမုန်တိုင်းကို သူတို့တတွေ ရင်ဆိုင်နေကြသည့် အမူအရာများမှာ သနားစဖွယ်၊ ထိတ်လန့် တုန်လှုပ်စဖွယ် ရသမျိုးစုံကို ခံစားရပါသည်။ ဤသဘောသည် အညှို့ခံသူ၏ ခံစားမှုစိတ်အာရုံ (ဘဝင် စိတ်) ထဲသို့ တဖြည်းဖြည်း သွယ်ဝိုက်သောနည်းဖြင့် အယူအဆအမျိုးမျိုး၊ စိတ်ကူး အမျိုးမျိုး၊ ခံစားမှု အမျိုးမျိုးကို သွတ်သွင်းပေးခြင်း ဖြစ်ပါသည်။ ပါမောက္ခ ဝီလျံကတော့ ညှို့ခံရသူ၏ ဦးနှောက်တွင်းသို့ သွတ်သွင်းသည်ဟု ဆိုပါသည်။

ကျွန်ုပ် (တက္ကသိုလ် အောင်မှူး) ကတော့ ဦးနှောက်ထဲသို့ သွတ်သွင်းသည်ဟု မထင်ပါ။ ဘဝင်စိတ်ထဲသို့ တိုက်ရိုက် သွတ်သွင်းသည် ဟုသာ ယူပါသည်။ အဘယ်ကြောင့်ဆိုသော် ဦးနှောက်ထဲသို့ ထိုညွှန်ကြားချက်များ ရောက်လျှင် ထိုသူ ပြန်နိုးလာသောအခါ ထိုအခြင်းအရာကို မှတ်မိနေပေလိမ့်မည်။ ယခုမူ အညှို့ခံသူတို့ နိုးလာသောအခါ “မင်းတို့ စောစောက ဘာတွေ ဖြစ်ခဲ့ကြသလဲ၊ ဘာတွေ လုပ်ခဲ့ကြသလဲ” ဟု ထိုတပည့်များကို ပြန်မေးကြည့်တော့ တပည့်အားလုံးကပင် “မပြောတတ်ဘူး ဆရာ” ဟု တသံတည်း ထွက်ဆိုကြပါသည်။ သူတို့ဘာမျှ မသိတော့ပါ။

ဤကဲ့သို့ အညှို့ခံသူ၏ အတွင်းသိစိတ် (ဘဝင်) သို့ ရောက်အောင် စကားပြော၍ ဖြစ်စေ၊ တခြား နည်းလမ်းဖြင့်ဖြစ်စေ ညှို့ဓာတ် သွတ်သွင်း သော နည်းလမ်းကို အတတ်ပညာ ဝေါဟာရဖြင့် ညွှန်ကြားချက် သို့မဟုတ် အကြံပေး တိုက်တွန်းချက်ဟု ဆိုပါသည်။ အင်္ဂလိပ်လို suggestion ဟု ခေါ် ပါသည်။

ထိုညွှန်ကြားချက်၏ ပထမ အကျိုး သက်ရောက်မှုမှာ ညှို့ခြင်းကို လက်ခံ တတ်သူအား “သင် အိပ်ပျော်သွားပြီ” ဟု ဆိုလိုက်သည်နှင့် ထိုသူသည် ပြောသည့်အတိုင်း ဖြစ်သွားခြင်းပင် ဖြစ်ပါသည်။ ထိုကဲ့သို့ စေခိုင်းသည့် အတိုင်း လိုက်နာပြီး အိပ်ပျော်ခြင်းကား သာမန် အိပ်ပျော်ခြင်းမျိုး မဟုတ်ဘဲ အိပ်မွေ့ ကျသွားခြင်းမျိုးသာ ဖြစ်သည်ကို သဘောပေါက်ရပါမည်။

ဤအိပ်ပျော်ခြင်းမျိုးသည် ထူးခြားသော အိပ်ပျော်ခြင်းမျိုး ဖြစ်ပါသည်။ ထူးခြားသော အိပ်ပျော်ခြင်းဟု ဆိုရခြင်းမှာ ထိုအိပ်ပျော်နေသော အညှို့ခံ ပုဂ္ဂိုလ်သည် ညှို့သူ၏ ညွှန်ကြားချက်အတိုင်း လိုက်နာဆောင်ရွက် တတ်သောကြောင့် ဖြစ်ပါသည်။

ဤအချိန်တွင် ထိုသူ၏ စိတ်အာရုံများနှင့် စွမ်းဆောင်ရည် အားလုံးကို ညှို့သူက လွှမ်းမိုးချုပ်ကိုင် ထားနိုင်လေသည်။ လွှမ်းမိုးချုပ်ကိုင် ထားနိုင် ကြောင်းမှာ ညှို့သူပြောဆိုသမျှကို ညှို့ခံသူက ရိုသေစွာ လိုက်နာ ဆောင်ရွက် တတ်ခြင်းဖြင့် ထင်ရှားပါသည်။ ဤသို့ လိုက်နာ ဆောင်ရွက်ခြင်းသည်အပြင် သိစိတ်က လိုက်နာဆောင်ရွက်ခြင်း မဟုတ်ပါ။ သူ၏ အတွင်းဘဝင်စိတ်နှင့် ညှို့သူတို့ တိုက်ရိုက် ဆက်သွယ်ခွင့် ရသည့်အလျောက် ထိုဘဝင်စိတ်ကို ညှို့သူက လွှမ်းမိုးနိုင်ပြီး ထိုဘဝင်စိတ် အလိုအားဖြင့်သာ ညှို့သူ၏ အမိန့်ကို နာခံဖြစ်လေသည်။ အညှို့ခံသူသည် ညှို့သူက မြင်စေဆိုသည်ကို မြင်ပါသည်။ ကြားစေဆိုသည်ကို ကြားပါသည်။ မြင်သည့် ကြားသည့် အတိုင်းလည်း တုံ့ပြန်တတ်ပါသည်။ သို့သော် သူတိုက်ရိုက် သိသလား ဆိုတော့ တိုက်ရိုက် မသိပါ။

အိပ်မွေ့ ကျနေစဉ် အပြင် အာရုံ အသိစိတ် ချုပ်နေပါသည်။ သူလုပ်သမျှ (ပြိုမှု ဆောင်ရွက်သမျှ) သည် ဘဝင်စိတ်၏ အစွမ်းဖြင့်သာ ဆောင်ရွက်ခြင်း ဖြစ်ပါသည်။ ထိုသို့ ဘဝင်စိတ်ကို နိုးထလာအောင်လုပ်ခြင်း၊ အပြင်သိစိတ်ကို ပျောက်စေခြင်းကိုပင် စိတ်ညှို့ခြင်း၊ အိပ်မွေ့ချခြင်းဟု သဘောကျသင့် ပါသည်။ ဤကား သိပ္ပံပညာ တစ်ရပ်ပင် ဖြစ်ပါသည်။",
"imagelink":"https://i.pinimg.com/736x/eb/d0/bd/ebd0bdc63afa41e8f360c6da57ef8075.jpg",
"videolink":"",
"notetext":"",
"openlink":""
},
{
"title":"အကြံပေး တိုက်တွန်းချက်၏ တန်ခိုးသတ္တိ",
"subtitle":"စတင်ခြင်း",
"sirname":"တက္ကသိုလ် အောင်မှူး",
"book":"အထက်တွင် ကျွန်ုပ်ဖော်ပြခဲ့သော စိတ်ညှို့နိယာမ (The Law of Hypnotism) ဆိုသည်မှာ အကြံပေး တိုက်တွန်းမှု နိယာမ (The Law of Suggestion) ကို ဆိုလိုပါသည်။ သင်သည် မိမိညှို့မည့် အညှို့ခံသူကို ထိုနိယာမကို အသုံးပြုပြီး ညှို့ဓာတ်သွင်းရမည် ဖြစ်သည်။ သူတစ်ပါးလေးစား ကြည်ညိုအောင် ပြုလုပ်ပြီးနောက် မိမိ၏ အမှုကိစ္စအားလုံးကို ထမြောက် အောင်မြင်အောင် ကြံစည်ဖန်တီး မည့်သူတိုင်းသည်လည်း ထိုနိယာမကို ဘဝ တစ်လျှောက်လုံးမှာ အသုံးပြုနေရသည်ဆိုသော အချက်ကိုလည်း ကောင်းစွာ သဘောပေါက် သင့်ပါသည်။ မိမိ အသက်ရှင်စဉ် ကာလ၌ ဖြစ်စေ၊ ရှေးကဖြစ်စေ၊ ထင်ပေါ် ကျော်ကြားခဲ့သူများ၊ အောင်မြင်ပေါက်မြောက် ခဲ့သူများသည် သူတို့ ဘဝမှာ အောင်မြင်မှု ရှိအောင် အသုံးပြုခဲ့ကြသော နည်းလမ်းများ ကို လေ့လာ သုံးသပ်ကြည့်ပါ။

ထိုသူတို့သည် တစ်ဦးတစ်ယောက်တည်း လုပ်ကိုင် ဆောင်ရွက်ခဲ့ကြသူများမဟုတ်။ သူတစ်ပါး၏ စိတ်ကို လွှမ်းမိုးပြီး သူတစ်ပါး ကြည်ညိုအောင်လုပ်ပြီး သူတစ်ပါး လက်ခံမှု၊ အကူအညီပေးမှု၊ ကြိုက်နှစ်သက်မှုဖြင့်သာ လိုရာစခန်းသို့ ရောက်ခဲ့ကြသူများ ဖြစ်ကြောင်း တွေ့မြင်ကြရပါလိမ့်မည်။

လက်သမားသည် မိမိအလိုရှိသလို သစ်သားကို ပြုပြင်နိုင်ရန် ရွေပေါ် စူး ဆောက် စသည့် လက်သမား ကိရိယာများကို အသုံးချပြီး ပြုပြင်သကဲ့သို့၊ ပွတ်ဆွဲသမားသည် မိမိ အလိုရှိသော သစ်လုံး ပုံသဏ္ဌာန် အမျိုးမျိုးကို ရရှိစေရန် စူးဆောက်၊ ပွတ်စင်များကို အသုံးချ၍ ပြုပြင်သကဲ့သို့ လူချွန်လူမွန် ဖြစ်ကြကုန်သော အောင်မြင် ကျော်ကြားသူများသည် မိမိ၏ အောင်ကြီးပွားမှုသို့ ရောက်ရှိရေး၊ ထိုအောင်မြင် ကြီးပွားမှု အခြေအနေကို အရှည်တည်တံ့ရေး အတွက် သူ၏ တည်ကြည်သော မျက်လုံး၊ ဖြောင့်မတ် ခိုင်မာ စွဲမြဲသော စိတ်နှလုံးတို့ကို အသုံးချပစ္စည်း ကိရိယာများ အသုံးပြုသွားသည်ကို သတိ ပြုသင့်ပါသည်။

ထိုပုဂ္ဂိုလ်သည် ထိုအရာတို့ကို ကောင်းစွာ အသုံးချနိုင်ရေးအတွက် သူ့ကိုယ်သူ လေ့ကျင့်ထားသူ ဖြစ်ပါသည်။ ထိုအရည်အချင်းကို စွဲမြဲ ခိုင်ခံ့လာအောင် သူ၏အတွင်း (အဇ္ဈတ္တ) သန္တာန်မှာ ပျိုးထောင် ထားသူဖြစ်ပါသည်။ ယခု ဤသင်ခန်းစာသည် သင့်အားလည်း ထိုသူ စတင်လေ့ကျင့် လာသလို လေ့ကျင့် ပျိုးထောင်ပုံကို ညွှန်ပြီသွားပါလိမ့်မယ်။

အောင်မြင်မှု၏ မျိုးစေ့သည် တခြားတစ်ပါးမှာ မရှိပါ။ သင့်ကိုယ်တွင်းမှာ ရှိသည်ဟု သဘောပေါက်ပါ။ အထက်တွင်ဆိုခဲ့သော လူမွန် လူချွန် များသည် သူတို့၏ ထူးချွန်ရေး မျိုးစေ့ကို (သူတပါး ကြည်ညိုစေသော အရည်အချင်း) ကို သူတို့၏ ကိုယ်တွင်းမှာ ပြုစုပျိုးထောင်သကဲ့သို့ သင်၏ “ကိုယ်ပိုင် မျိုးစေ့” ကိုလည်း သင့် ကိုယ်တွင်းမှာ ပျိုးထောင်ပါ။

ဤနေရာတွင် သင်က တပန်းသာသည်။ အဘယ်ကြောင့် ဆိုသော် ရှေးက အောင်မြင် ကျော်ကြား လေသူများသည် ထိုသို့ အောင်မြင် ကြရာတွင် မသိစိတ်၏ တွန်းအားဖြင့်သာ ဆောင်ရွက်ခဲ့ကြရပြီး အောင်မြင်ခြင်း၏ သော့ချက်သည် အကြံပေး တိုက်တွန်းမှု နိယာမ (Law of Suggestion) ဖြစ်ကြောင်းကို သူတို့ မသိခဲ့ကြပါ။ သင်က ထိုအချက်ကို သိနေခြင်းသည် သူတို့ထက် တစ်ပန်းသာခြင်း မဟုတ်ပါလော။

ယခု သင့်အား ပြောပြပါမည်။ သင့်ရှေ့မှာ ထိုင်နေသောသူ အိပ်မွေ့ ကျသွားအောင် ဘယ်လိုလုပ်မှ အောင်မြင်သည်ကို၊ ဘာကြောင့် အောင်မြင် သည်ကို သင်သိသောအခါ ထိုအောင်မြင်မှုသည် ဘဝထဲမှာ သင်ကျင့်သုံး၍ အောင်မြင်လာပုံနှင့် ထပ်တူထပ်မျှ ဖြစ်ကြောင်းကို သင်မုချ သိရပါလိမ့်မည်။ ကျွန်ုပ်က သင့်ကို ဘယ်လို စိတ်ညှို့ (အိပ်မွေ့ချ) ရကြောင်းကို သင်ပြီမည် ဖြစ်ပါသည်။ တစ်ချိန်တည်းမှာပင် ထိုနည်းနှင့်အတူ ဘဝတွင် အသက်မွေးမှု၌လည်း အောင်မြင်ထမြောက် ကြီးပွားစေမည့် နည်းလမ်း အခြေခံများကိုပါ သင်ကြား ပြသသွားမည် ဖြစ်ပါသည်။

ဤတွင် လိုက်နာသင့်သော အဓိက အချက် အလက်များနှင့်တကွ ထိုအချက်အလက်များ အရေးကြီးပုံကို သဘောပေါက်အောင်လည်း ကျွန်ုပ် ဆိုခဲ့ပါပြီ။ ထိုအချက်များကို သင်ကလည်း လေးလေး စားစားလိုက်နာ၍ မိမိ ပြုသင့် ပြုထိုက်သည်ကို ပြုပြီး အသင့်ဖြစ်ပြီဟု ထင်ရသောအခါ ကျွန်ုပ်သည် အိမ်မွေ့ချ ပညာဟုခေါ်သော ဤစိတ်ညှို့ပညာ အကြောင်းကို အတိအကျ ဇယားချ၍ သင်ပြ သွားမည် ဖြစ်ပါကြောင်း။",
"imagelink":"https://i.pinimg.com/736x/7c/81/ce/7c81ce30bd898e7a2dd541be7d600be3.jpg",
"videolink":"",
"notetext":"",
"openlink":""
},
{
"title":"လူအများ လေးစားမှုကို ရစေနိုင်သော အစွမ်းသတ္တိ",
"subtitle":"အာမခံ နိဒါန်းစကား",
"sirname":"တက္ကသိုလ် အောင်မှူး",
"book":"(စိတ်ညှို့ဆရာ လုပ်မည့်သူမှာ လျင်မြန်မှု၊ ဖျတ်လတ်မှု၊ စိတ်တည်ငြိမ်မှု၊ တခြားလူကို စိတ် အနှောင့်အယှက် ဖြစ်စေမည့် အမူအကျင့် ကင်းမှုများ မရှိမဖြစ် လိုအပ်ပုံကို အထက်တွင် ဖော်ပြခဲ့ပြီ။)

အမှန်မှာ ထိုအရည်အချင်းတို့သည် လိုအပ်သည် ဆိုရုံဖြင့် မပြီးပါ။ တကယ့် တကယ် မိမိကိုယ်မှာ စွဲမြဲအောင်လုပ်ဖို့ အရေးကြီးပါသည်။ စိတ်ညှို့ ပညာရပ်ကို စတင်လိုက်စားသူသည် ဤစာကို စတင် လေ့လာစအခါ၌ အထက်ပါ အရည်အချင်း အားလုံး မိမိကိုယ်မှာ စွဲမြဲပြီး ဖြစ်ချင်မှဖြစ်မည်။ အကယ်၍ ထိုအခြေအနေမျိုးမှာ မိမိ မရှိသေးလျှင် ရှိအောင် အားထုတ်ရပေလိမ့်မည်။

အလေ့အကျင့်လုပ်ပြီး ပျိုးထောင် ယူရမည်ဟု ဆိုလိုသည်။ မိမိသည် အကင်းပါးသူ၊ လျင်မြန် ဖျတ်လတ်သူ၊ မိမိ အလုပ်ကို စိတ်ထက်သန်စွာ ကိုယ်ရောစိတ်ပါ လုပ်တတ်သူ၊ စိတ်ရောကိုယ်ပါ ငြိမ်သက်ပြီး တည်ကြည် ခံ့ညားသူ အဖြစ်သို့ ရောက်အောင် မိမိကိုယ်ကို ပုံပြောင်းနိုင်မှသာ မိမိက သူတစ်ပါးကို ပုံပြောင်းအောင် ပြုလုပ်သည့်အခါ အောင်မြင်နိုင်ပေလိမ့်မည်။

ဤကား အောင်မြင်သော စိတ်ညှို့ပညာရှင်တစ်ဦး ဖြစ်ရေး၏ ပထမ မူလအခြေခံတရား ဖြစ်သည်ဟု မှတ်ပါ။ တချို့လူတွေမှာ ကမ္ဘာပေါ်တွင် ထင်ပေါ် ကျော်ကြားသော အခြေအနေသို့ ရောက်အောင် သူတို့ကိုယ် သူတို့ ဖန်တီး ပြုပြင်နိုင်သော အရည်အသွေး အစွမ်းသတ္တိတွေ ရှိကြပုံကို စာဖတ်သူလည်း သတိပြုမိကောင်း ပြုမိပေလိမ့်မည်။

သို့သော် မိမိကိုယ်၌ ထိုပုဂ္ဂိုလ်တို့မှာ ရှိသော အရည်အချင်း အစွမ်းသတ္တိမျိုး ဘယ်လောက် ရှိသလဲ ဆိုသည်ကို သိအောင် စာဖတ်သူ အနေနှင့် သုံးသပ်ချင်မှ သုံးသပ်မိပေလိမ့်မည်။ ဤနေရာ၌ ကျွန်ုပ် အတိအကျ ရဲဝံ့ပြတ်သားစွာ ပြောရဲသော အချက်တစ်ချက် ရှိပါသည်။ ထိုအချက်သည် ကမ္ဘာကျော် စာပေ အနုပညာရှင်များ၊ ကမ္ဘာကျော် နိုင်ငံရေးသမားကြီး များမှာရှိသော ထူးခြားသည် ထင်ရသော အစွမ်းသတ္တိမျိုးသည် လူတိုင်းမှာ (တစ်သဘောတည်း) အတူအမျှရှိပြီး ဖြစ်ကြံသည် ဆိုသောအချက်ဖြစ်ပါသည်။

ကိုယ့်ကိုယ်ကိုယ် ထူးချွန်ထက်မြက်အောင် လုပ်ပေးနိုင်သော ဗီဇမျိုးစေ့သည် လူတိုင်းမှာ ရှိသည်ဟု သဘောပေါက်စေချင်ပါသည်။ တစ်ခုပဲ ရှိပါသည်။ ကမ္ဘာကျော်သူများက သူ တို့မှာပါလာသော ထိုဗီဇမျိုးစေ့ကို ပေါက်ဖွား ရှင်သန် ကြီးထွားအောင် လယ်မြေ ကောင်းပေါ်တွင် ပြုစုပျိုးထောင်ခဲ့ကြပါသည်။

သင်က မထူးချွန် မထင်ပေါ်ခြင်းမှာ ထိုမျိုးစေ့ကို ပျိုးထောင်ခြင်း၊ စိုက်ပျိုးခြင်း အမှုကို မပြုဘဲ သိမ်းဆည်း ထားသောကြောင့်သာဖြစ်သည် ဟုလည်း သဘောပေါက်သင့်ပါသည်။

မျိုးစေ့ဆိုသည်မှာ တခြားမဟုတ်ပါ။ လူတွေကို မိမိအား လေးစားအောင်၊ အထင်ကြီးအောင် လုပ်သော မျိုးစေ့ပင် ဖြစ်ပါသည်။ လူတစ်ဦး၏ ဘဝ အောင်မြင်ခြင်းနှင့် ဘဝဆုံးရှုံးခြင်းသည် ထိုအစွမ်းထက်သော မျိုးစေ့ကို ပြုစုပျိုးထောင် စိုက်ပျိုးခြင်းနှင့် မပြုစု မပျိုးထောင် မစိုက်ပျိုးဘဲ ပစ်ထားခြင်း အပေါ်မှာ မူတည်သည်ဟု ကျွန်ုပ် ပြောဝံ့ပါသည်။

သဘောမှာ လူတွင်ပါလာသော ထိုမျိုးစေ့ကို မြေတောင် မြှောက်တတ်သူ၊ မြေတောင် မြှောက်သောသူသည် ထင်ပေါ်ကျော်ကြားသူ ဖြစ်ပြီး ထိုမျိုးစေ့ကို မပြုစုမပျိုးထောင်ဘဲ ခြောက်ခန်းစေသူသည် အချည်းနှီး အညတရ အဖြစ်သို့ ရောက်ရခြင်းသာ ဖြစ်လေသည်။

ထို့အတူ လူတကာ လေးစား ကြည်ညိုခြင်းသို့ ရောက်သောအခါ ထိုသူ ပြောသမျှသည် အဟုတ် အမှန်ချည်းသာ ဖြစ်သည်ဟု လူတို့ ယုံကြည်ပြီး ထိုသူ၏ နောက်သို့လိုက်ကြပါသည်။ လူတကာ လေးစားခြင်း၊ ကြည်ညိုခြင်း မခံရပါက ထိုသူပြောသမျှ စကားကို အလကားဟုသာ လူတို့ ထင်မှတ်ကြပြီး ကဲ့ရဲ့ရှုတ်ချပစ်ကြံမည်သာ ဖြစ်ပါသည်။

လောကတွင် “အောင်မြင်ခြင်း” ဟု အမည် တပ်အပ်သော အမှုကိစ္စ အားလုံးကို လေ့လာကြည့်ပါ။ ထိုသို့ အောင်မြင်ခြင်းသည် (ထို အောင်မြင်ခြင်းကို သက်ဝင်ရှင်သန်စေသော စွမ်းရည်သည်) တခြား မဟုတ်ပါ။ လူလေးစား ကြည်ညိုခြင်းပင် ဖြစ်ပါသည်။

သူတစ်ပါးက မိမိကို အထင်ကြီးအောင်၊ လေးစား ချစ်ခင် ကြည်ညိုအောင် လုပ်နိုင်ခြင်းပင် ဖြစ်ပါသည်။ ကမ္ဘာပေါ်မှာ ပေါ်ပေါက်ခဲ့ကြသော ခေါင်းဆောင်ကြီးများသည် လူတို့၏ ကြည်ညို လေးစားခြင်းကို ခံရသည့် အချိန်တွင် အောင်မြင် ပေါက်မြောက်သူများ ဖြစ်ကြကာ လူအကြည်ညို ပျက် ပြီဆိုပါက ထိုပုဂ္ဂိုလ် ဘာလုပ်လုပ် မအောင်မြင်တော့ဘဲ ကျဆုံးချိန် စတင်ပါ တော့သည်။ ထိုအချက်သည် ယနေ့ကမ္ဘာမှာ အလွန်မြင်သာ ထင်ရှားသော အချက်ဖြစ်လေသည်။

လူများက မိမိကို ချစ်ခင်လေးစား ကြည်ညို အောင်ပြုလုပ်ခြင်းကိုပင် “စိတ်ညှို့ခြင်း” ဟု ဆိုသင့်ပါသည်။

အမှန်ပင် ထိုအခြင်းအရာသည် လူ့စိတ်ကို ညှို့ထားခြင်းဖြစ်ကြောင်း ထင်ရှားလှပါသည်။ ထို လူစိတ်ကို ညှို့နိုင်သော အစွမ်းသတ္တိက သူတစ်ပါး၏ စိတ်ကို မိမိလိုရာသို့ ပါအောင် ဆွဲဆောင် စည်းရုံးဖန်တီး ပြုပြင်နိုင်ပါ၏။ သူတစ်ပါးက မိမိဆိုသမျှ ပြောသမျှကို ယုံကြည်စိတ်ချအောင်လည်း ဖန်တီးနိုင်ပါ၏။

သူ့အတွေး၊ သူ့အပြော၊ သူ့အမူအရာ အားလုံးသည် ထို “ဘို့ အား” ကြောင့် လူတကာ အပေါ် စိုးမိုးနိုင်သော သြဇာ တိက္ကမ ရှိလာခြင်းလည်း ဖြစ်ပါ၏။ ဤအရာသည် “ညှို့ဓာတ်” အစစ် ဖြစ်၏။ ထို ညှို့ဓာတ်ဖြင့်ပင် လူပေါင်း ထောင်သောင်းများစွာကို အပြောကောင်း၊ အဟောကောင်း နိုင်ငံရေး ခေါင်းဆောင်ကြီး များသည် ညှို့၍ ပရိသတ်၏ ယုံကြည်အားထားမှုကို ရယူ နိုင်ကြလေသည်။ ယုံကြည်မှုသဒ္ဓါကို ဖြစ်ပေါ်စေနိုင်သော ထိုအစွမ်းကိုပင် ညှို့ဓာတ်ဟု ခေါ်ထိုက်လေပြီ။

လူတကာစိတ်ကို ဆွဲဆောင်နိုင်သော နိုင်ငံရေးသမားများ၊ အနုပညာရှင်များသည် ၎င်းတို့မှာ ရှိနေသော ထိုအစွမ်း သတ္တိကို သိစိတ်ဖြင့် အသုံးပြုကြခြင်းမဟုတ်။ မသိစိတ် (ဘဝင်စိတ်) အားဖြင့်သာ အသုံးချကြသည်က များပါသည်။

ထိုသို့ ညှို့ဓာတ်ကို သိစိတ်ဖြင့်ယှဉ်ကာ လိုသလို အသုံးချ သူသည်ကား စိတ်ညှို့ ပညာရှင် ဖြစ်သည်ဟု မှတ်ပါ။ သူတစ်ပါးစိတ်ကို ညှို့ သူ၊ အိပ်မွေ့ချသူသည် မိမိ ဘာလုပ်နေသည်ကို သိလျက် လုပ်သူ ဖြစ်လေသည်။

ယခု ဤသင်ခန်းစာများကို လေ့လာပြီး ကိုယ်တိုင် သူတစ်ပါးကို စိတ်ညှို့မည့်သူသည် သိစိတ်နှင့်ယှဉ်ကာ မိမိလုပ်ငန်းကို လုပ်ရရုံမျှမက မိမိ ပြော တိုင်း ဆိုတိုင်း အညံ့ခံရသူက စက်ရုပ်တစ်ရုပ်လို လိုက်ပြီး လုပ်နေအောင် ဘယ်လို လုပ်ရသည်ကိုပါ နားလည်ထားသူ ဖြစ်ရ ပေ လိမ့်မည်။

အဘယ်ကြောင့် ဆိုသော် မိမိသည်သာလျှင် ကိုယ်လိုချင်သော ရလဒ်ကို ဘာကြောင့်ရသည် ဆိုသည်ကိုလည်း ကိုယ်တိုင်သာ အသိဆုံး ဖြစ်ပေလိမ့်မည်။ ဤတွင် စိတ်ညှို့ပညာရှင်သည် မိမိ သူတစ်ပါးကို စိတ်ညှို့တိုင်း အောင်မြင်မှုတွင် စွမ်းအားပေးသော နိယာမတရားနှင့် စွမ်းအားများကိုလည်း ကိုယ်တိုင် သိမြင် ပေလိမ့်မည်။",
"imagelink":"https://i.pinimg.com/736x/6f/45/9a/6f459a007fa4dbd1634d0382599195d5.jpg",
"videolink":"",
"notetext":"",
"openlink":""
},
{
"title":"ပုဂ္ဂိုလ်ရေးရာနှင့် အခြေခံများ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စိတ်ညှို့သူ (operator) ၏ အသွင်အပြင်၊ အမူအရာ ဟန်ပန် စသည်တို့ နှင့် ပတ်သက်၍ ပြောစရာ စကားတစ်ခွန်း ရှိပါသည်။ စိတ်ညှို့သူသည် ဟန်အမူအရာ မင်မောင်းနှင့် ပတ်သက်သော သာမန် စည်းကမ်းဥပဒေကို အရေး မကြီးဟူသော သဘောဖြင့် လျစ်လျူမရှုအပ်ပါ။ ထိုသို့ရှုလျှင် အရေးကြုံသောအခါ စိတ်ညှို့အိပ်မွေ့ချရာတွင် မအောင်မမြင် ဖြစ်တတ်ပါသည်။ (မြန်မာမှာ ဟန်ကိုယ့်ဖို့ ဆိုသကဲ့သို့ ဖြစ်ပါသည်။)

အိပ်မွေ့ချသူသည် ယောက်ျားဖြစ်စေ၊ မိန်းမဖြစ်စေ၊ အသားဖြူသူဖြစ်စေ၊ အသားညိုသူဖြစ်စေ၊ အရပ်ရှည်သူဖြစ်စေ၊ အရပ်ပုသူဖြစ်စေ၊ အသံ ကျယ်လောင်ပြီး အမိန့် ပေးသံပါသူဖြစ်စေ၊ အသံ ပြေပြစ် ချောမွေ့ပြီး ဆွဲဆောင်မှုပါသူဖြစ်စေ ဘယ်လိုလူဖြစ်ဖြစ် ဖြစ်နိုင်ပါသည်။ ယောက်ျား မိန်းမနှင့်လည်း မဆိုင်ပါ။ ယခု စိတ်ညှို့သူမှာ မရှိမဖြစ် လိုအပ်သည့် ပဓာနကျသော ပထမ အချက်ကိုစတင် ဖော်ပြပါမည်။ ထိုအချက်သည် အိပ်မွေ့ချမှု တစ်ခု၏အောင်မြင်မှုနှင့် မအောင်မြင်မှုကို အဆုံးအဖြတ်ပေးသော ကိစ္စ (အချက်) ဖြစ်သည်ဟုလည်း နားလည် သဘောပေါက် ထားရပါမည်။ ထိုအချက်ကား တခြား မဟုတ်ပါ။

စိတ်ညှို့သူ၌ ရှိရမည့် စိတ်အား ထက်သန်မှု (earniestness) ဖြစ်ပါသည်။ စိတ်ညှို့သူမှာ တည်ကြည် လေးနက်သော မျက်နှာထား ရှိရမည်။ ကိုယ့် ကိုယ်ကိုယ် ယုံကြည် စိတ်ချမှုအပြည့် ရှိကြောင်း၊ သိက္ခာ ရှိကြောင်း ပေါ်လွင် ထင်ရှားသော အမူအရာ ဟန်ပန် ရှိရမည်။ တည်ငြိမ်ခံ့ညားသော မျက်လုံးနှင့် ခိုင်မာ၍ ငြိမ်သက်သော အထိအတွေ့ ရှိရမည်။ ဤတွင် မျက်လုံးအားရှိမှု အကြောင်းကို အထူး ပြောပါဦးမည်။ စိတ်ညှို့မည့်သူ၌ အညှို့ခံသူ၏ မျက်လုံးကို ခိုင်ခိုင်မာမာ စူးစူးစိုက်စိုက် မလှုပ်မ ယှက် တစ်မိနစ် နှစ်မိနစ်မှ ငါးမိနစ်လောက် အထိ စိုက်ကြည့်နိုင်သော မျက်လုံးရှိရမည်။ ထိုသို့သူ့မျက်လုံးများကို ကိုယ့်မျက်လုံးများဖြင့် စိုက်ကြည့်စဉ် မျက်နှာထားအပြောင်းအလဲ လုံးဝ မရှိစေရန် လေ့ကျင့်ထားသင့်ပါသည်။ စိတ်ညှို့သူ၏ လေးနက် တည်ကြည် ခံ့ညားမှုကို သူ၏စိတ်အား ထက်သန်မှုက ဖြစ်ပေါ်လာစေပါသည်။ ထိုစိတ်အား ထက်သန်မှု၊ လေးနက် တည်ကြည်မှုက အညှို့ခံရသူ၏စိတ်လွင့်ပါး ပြေးလွှားမှုကို ထိန်းချုပ်ပြီး လိုသောလမ်းကြောင်းသို့ ရောက်အောင် (မျက်လုံး တစ်ချက် ဝင်ကြည့်လိုက် ရုံဖြင့်) ဖန်တီးနိုင်သည့်ပြင် စိတ်ညှို့သူ၏မျက်လုံး အကြည့်အားကောင်း စူးရှသည်နှင့်အမျှ အညှို့ခံရသူ သည် မိမိ၏ အသေးအဖွဲကိစ္စများကို ဂရုစိုက်တတ်သော စိတ်မတည်ငြိမ်မှုကို သူ့ဘာသာသူ ရှက်စိတ်ဝင်ပြီး ထိန်းသွားပေလိမ့်မည်။

စိတ်ညှို့သူသည် စကားကိုကျယ်လောင်စွာ မလိုဘဲနှင့် မပြောသင့်။ သို့သော် အမူအရာ သွက်လက် ချက်ချာရမည်။ အသံကို မှန်မှန် စကားကိုလေးလေးမှန်မှန်နှင့် ပြတ်ပြတ်သားသား ပြောတတ်ရမည်။ စိတ်ညှို့သူမှာလျင်သော အမူအရာ၊ လျင်သော အလှုပ်အရှားရှိရမည်။ ပြောဆိုသမျှ စကားလုံးတိုင်းသည် ပြိတ်သား ရှင်းလင်းရမည်။ စိတ်ညှို့သူသည် မိမိ၏ ထိပါးစေတတ်သော သူတစ်ပါး မနှစ်သက်စရာအမူ အကျင့်များကို စောင့်စည်းရန် အထူး အရေးကြီးသည်။ မိမိ၏ ပုဂ္ဂိုလ်ရေး အမူအကျင့် အားလုံးကို လူ လေးစားအောင် ပြုပြင်ထိန်းသိမ်းရမည်။ မိမိ စိတ်ညှို့မည့်သူက မိမိအပေါ် ကြည်ညိုလေးစား စေနိုင်သော ဟန်အမူအရာမျိုးရှိရမည်။ တမင်တကာ ဟန်လုပ်နေလျှင်လည်း လူတစ်ဖက်သား လေးစားမှုကို ရနိုင်သည် မဟုတ်ကြောင်း နားလည်ပါ။ ဆိုလိုသည်မှာ စိတ်ညှို့သူ ပုဂ္ဂိုလ်၌ လူရိုသေ ရှင်ရိုသေ ဖြစ်စေနိုင်သော ကိုယ်ဟန် အမူအရာ စိတ်နေ စိတ်ထား ရှိဖို့လိုပါသည်။ ထို့ပြင် စိတ်ညှို့သူ၌ တစ်ကိုယ်ရေ သန့်ရှင်းမှု အထူးသဖြင့် လက်များကို သန့်ပြန့်နေအောင် သုတ်သင်ထားပြီး ဖြစ်ရပါမည်။ အချုပ်အားဖြင့် အောင်မြင်သော စိတ်ညှို့သူ ဖြစ်ရေးအတွက် ပထမဦးဆုံး လိုအပ်သော အခြေခံ အချက်များမှာ

( က ) လျင်မြန်ဖျတ်လတ်မှု(quickness)
(ခ) သန့်ပြန့်မှု(meatness)
( ဂ ) စိတ်အား ထက်သန်မှု(canestness)
(ဃ) စိတ်ငြိမ်သင်တည်ကြည်မှု(quiteness)
(င) သူတစ်ပါးကို စိတ် အနှောင့်အယှက် ဖြစ်စေသောမနှစ်သက်ဖွယ် အမူအကျင့် ကင်းမှု (ရှောင်ကြဉ်မှု) (the avoidance of offensive habit) တို့ဖြစ်ကြပါတယ်။",
"imagelink":"https://i.pinimg.com/736x/a5/18/7d/a5187d15034dfc9df32ec5c52cf355b4.jpg",
"videolink":"",
"notetext":"",
"openlink":""
},
{
"title":"ဝမ်းမြောက်စရာ အချက်အလက်အချို့",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ယခု ကျွန်ုပ်ဆိုပါမည်။ အိပ်မွေ့ကျခြင်း ဆိုသော စိတ်ညှို့ပြီး အိပ်မွေ့ချသော အခြေအနေ တစ်ရပ်ကို အလွန်လွယ်ကူသော နည်းများဖြင့် ဖန်တီးယူ နိုင်ကြောင်း ကျွန်ုပ် ပြဆိုသောအခါ စာသင်သားများမှာ မယုံနိုင်လောက် အောင်ပင် အံ့အားသင့်စရာ ဖြစ်ကောင်း ဖြစ်ပါမည်။ ဤပညာရပ်သည် သိပ္ပံ နည်းပညာရပ် တစ်ခု ဖြစ်လျက်ရှိပြီဖြစ်ရာ အလွန်လွယ်သော နည်းကလေး ဖြင့် အလွန်ကြီးကျယ်သော အကျိုးသက်ရောက်မှုများကို ဖန်တီးယူနိုင်ခြင်းကို ကိုယ်တွေ့မျက်မြင် ကြုံရသောအခါ လေ့လာသူများမှာ လွန်စွာနှစ်ထောင်းအားရ ရှိကြပါလိမ့်မည်။ နည်းမသိလျှင်သာ အခက်အခဲကြီး ထင်ရသော်လည်း နည်းသိပါမူကား လွယ်ကူသည်မှာ ဓမ္မတာ ဖြစ်ပါသည်။
စတင် လေ့လာသူများ အဖို့ ဝမ်းမြောက်စရာ အံ့ဩစရာ ကောင်းသော အချက်မှာ လူတစ်ဦးက လူတစ်ဦးကို အိပ်မွေ့ချနိုင်သလို မည်သူမဆို ထိုသူကဲ့သို့ တတ်နိုင်သည်ဆိုသော အချက်ကို သိရခြင်း ဖြစ်ပါသည်။ သူ့မှာသာ အိပ်မွေ့ချနိုင်သော အစွမ်း ရှိသည်၊ ငါ့မှာ ရှိပါ့မလားဟု သံသယ ရှိသူများရှိပါသည်။ ထိုသံသယသည် လူတိုင်းမှာ အိပ်မွေ့ချနိုင်သော အစွမ်းသတ္တိ ရှိကြောင်း ပေါ်လွင်ထင်ရှားပါက လုံးဝ ပျောက်ကင်းသွားရပေလိမ့်မည်။ အိပ်မွေ့ချခြင်းကို လူတိုင်း လုပ်နိုင်ကြောင်း၊ လူတိုင်း တတ်မြောက်နိုင် ကြောင်း ကျွန်ုပ် ထပ်မံ၍ အတိအလင်း ဆိုပါ၏။ ဤအချက်သည် မုချ မှန်ပါသည်။ သင် ကိုယ်တိုင်သည် တကယ့် ကမ္ဘာကျော် စိတ်ညှို့ပညာရှင်ကြီး တစ်ဦး ကဲ့သို့ သင်၏ အညံ့ခံပုဂ္ဂိုလ်ကို လုံးဝ ချုပ်ကိုင်နိုင်သူ ဖြစ်ကြောင်း သိမြင်ရပါလိမ့်မည်။

ဤစာကို လေ့လာတတ်မြောက်ပြီးလျှင် လူတစ်ဦးကို လုံးဝ နာကျင်ခြင်း ဝေဒနာ ကင်းချုပ်သွားအောင်၊ တစ်ချိန်တည်း လူတစ်ဦး ကိုသာမက အစုလိုက် အိပ်မွေ့ကျသွားအောင်၊ ထို့ပြင် အိပ်မွေ့ချပြီးနောက် ဖြစ်ပေါ်လာရမည့် အကြံပေးတိုက်တွန်းချက်များ အံ့ဩဖွယ် ဖြစ်ပေါ်လာအောင် ဤစာလေ့လာသူ ကိုယ်တိုင် တကယ့်ကျွမ်းကျင်သူ၊ အိပ်မွေ့ချပညာဖြင့် အသက်မွေးဝမ်းကျောင်းသူ တစ်ဦးလို နိုင်နိုင်နင်းနင်း ကိုင်တွယ် ဖန်တီးနိုင်ကြောင်း သင်ကိုယ်တိုင် တွေ့ကြုံ သိမြင်ပါလိမ့်မည်။ ကျွန်ုပ် ဤမျှ အခိုင်အမာ ပြောဆို နေရခြင်းမှာ မည်သူမဆို ဤပညာရပ်ကို အလွယ်တကူ သင်ကြား တတ်မြောက်နိုင်သည်ဆိုသော အချက်ကို ပေါ်လွင်ထင်ရှားခြင်းလည်း တစ်ရပ်၊ ယခု ဤကျမ်းငယ်ကို လေ့လာနေသူသည် ဤပညာကို မိမိကိုယ်တိုင် အချိန်တိုတိုနှင့် လွယ်လွယ်ကူကူ တတ်မြောက်နိုင်သည်ကို ယုံကြည် စိတ်ချထားစေလိုခြင်းလည်း တစ်ရပ်ဖြစ်ပါသည်။

အိပ်မွေ့ချရာတွင် စိတ်ညှိသူ ပညာရှင်ထံမှ သိခက် နက်နဲပြီး လျှို့ဝှက်သော စိတ်ငွေ့ (ညှို့ဓာတ်) များ အိပ်မွေ့ချခံရသူသို့ စိမ့်ဝင်လွှမ်းခြုံ သွားသည်ဟု လူအများ ထင်နေတတ်ကြပါသည်။ ထို့ကြောင့် ထိုဂမ္ဘီရ စိတ်စွမ်းအား (လျှို့ဝှက်သော သတ္တိထူး) ရှိဖို့ လိုအပ်သည်ဟုလည်း အများစိတ်မှာ ထင်နေကြပါသည်။ အမှန်စင်စစ် ထိုအယူအဆသည် လုံးဝ မမှန်ပါ။ လျှို့ဝှက်ချက်သည် ဂမ္ဘီရ စိတ်စွမ်းအား ရှိမရှိ အပေါ်မှာ မူမတည်ပါ။ အိပ်မွေ့ ချသည့်အခါ အိပ်မွေ့ချခံသူကို ဘာပြောရမည် (What to say) ကိုသိမှု အပေါ်မှာသာတည်ကြောင်း သိစေအပ်ပါသည်။ ပိုပြီး အရေးကြီးသော အချက်မှာ ဘာကိုပြောပြီး စိတ်ညှို့ရမည်ဆိုသည် ထက် အကြံပေး ညွန်ကြားချက် (suggestion) များကို ဘယ်လိုပြောရမယ် (what to say it) ကို သိဖို့ဖြစ်ပါတယ်။ ဘာလုပ်ရမယ်၊ ဘယ်လိုလုပ်ရမည် (What to do and How to do it) ကိုသိရပါမည်။ တစ်ချိန်တည်းတွင် ဘာလုပ်ရမည်၊ ဘာပြောရမည်ကိုသိရန် အရေးကြီးသလိုပင် ဘာမလုပ်ရဘူး (What not to do) ဘာမပြောရဘူး (What not to say) ကိုလည်း သိရန် အရေးကြီးပါသည်။

ကျွန်ုပ်၏ သင်ခန်းစာများတွင် ပေးထားသော နည်းလမ်းများမှာ ရိုးစင်း လွယ်ကူလှပေရကား စာသင်သားတိုင်းသည် ဤစာအုပ်တွင် တင်ပြထားသော အကြောင်းခြင်းရာများကို စေ့စုံအောင် လေ့လာမှတ်သားပြီးသည်နှင့် တစ်ပြိုင်နက် မိမိကိုယ်တိုင် အိပ်မွေ့ချခြင်းကို လက်တွေ့ လုပ်နိုင်ပြီဖြစ်ပါသည်။ စာသင်သား ကိုယ်တိုင်ပင် မိမိသည် သူတစ်ထူးကို စိတ်ညှို့အိပ်မွေ့ချနိုင်သူ ဖြစ်ပြီဆိုသော အသိနှင့်ယုံကြည်စိတ်ချမှု၊ သံသယ ကင်းရှင်းမှုများ ဖြစ်ပေါ်လာပါလိမ့်မည်။",
"imagelink":"https://i.pinimg.com/736x/20/60/fa/2060fa0df8161ec6441c7d5008f36acb.jpg",
"openlink":"",
"notetext":"",
"videolink":""
},
{
"title":"သင်ကြားရလွယ်သော အတတ်ပညာ",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"ဤပညာကို တတ်မြောက်အောင် သင်ကြားလိုသူသည် ရှေးက ဤပညာရပ်နှင့် ပတ်သက်သောအမျိုးမျိုးသော ထင်မြင်ယူဆချက်များ၊ အပြောအဆိုများကို ကြားဖူးပေလိမ့်မည်။ လူတစ်ယောက်ကို လူတစ် ယောက်က စိတ်ညှို့အိပ်မွေ့ချဖို့မှာ ဘာပညာတတ်မှ၊ ညာပညာတတ်မှ၊ ဘယ်လို စိတ်တန်ခိုးတွေရှိမှ စသော မဖွယ်မရာ စကားမျိုးစုံကိုလည်း ကြားဖူးပါလိမ့်မည်။ တချို့ ဝါသနာကြီးသူများသည် ရှေးက အိပ်မွေ့ချ ပညာကျမ်း အစောင်စောင်ကို ဖတ်ရှုပြီး မိမိကိုယ်တိုင် အိပ်မွေ့ချ စိတ်ညှို့ကြည့်သောအခါ မ အောင်မြင်ဘဲ မှန်းချက်နှင့် နှမ်းထွက်မကိုက်၊ တလွဲတချော် ဖြစ်နေခြင်းမျိုးလည်း ဖြစ်ချင်ဖြစ်နေပေလိမ့်မည်။ သို့သော် အရေးမကြီးပါ။ ဘာပဲ ကြားဖူးခဲ့ ကြားဖူးခဲ့၊ ဘယ်လိုပဲ ကြုံဖူးခဲ့ကြုံဖူးခဲ့၊ ယခုစာရှုသူ ရှေ့မှောက်သို့ ဤကျမ်းငယ်ရောက်ရှိပြီ ဖြစ်သည်။ ဤကျမ်းက ဤပညာရပ်သည် သင်ကြား တတ်မြောက်ရန်လွယ်ကူ၍ စိတ်ဝင်စားဖွယ်ကောင်းသော ပညာရပ်အဖြစ် သင့်အား လက်တွေ့ပြပါလိမ့်မည်။ အသင် လေ့လာသူသည် ကျွန်ုပ် စနစ်တကျ သွန်သင် ညွှန်ကြားမှုကို လိုက်နာကျင့်ကြံ အားထုတ်သွားမည်ဆိုပါက သင်သည် အိပ်မွေ့ချခြင်းကို ကျွမ်းကျင်သူ စိတ်ညှို့ပညာရှင်တစ်ဦး ဖြစ်လာဖို့ အခွင့်အလမ်းများ ဆုံးရှုံးသူ မဖြစ်နိုင်တော့ပါ။ သို့ရာတွင် မြေကြီးလက်ခတ်မလွဲ သေချာသော ဤနည်းလမ်းများကို လေ့ကျင့်ရာတွင် သင် (စာသင် သည် ကျွန်ုပ်၏ ညွှန်ကြားချက်များ အတိုင်းလိုက်နာ ကျင့်ကြံရပေလိမ့်မည်။ ဤတွင် ကျွန်ုပ် သင့်ကို ညွှန်ပြနေသော အချက်အလက်များ အားလုံးသည် လုံးဝ အတိအကျ မှန်ကန် ခိုင်လုံသော အချက်အလက်များဖြစ်၍ အချို့တိုတောင်းစွာဖြင့် အောင်မြင် ထမြောက်ရန် ဤပေးထားချက်များ အပေါ်တွင် စာသင်သား တပည့်ဖြစ်သူ (သင်) က အကြွင်းမရှိ ယုံကြည်စိတ်ချစွာ လိုက်နာကျင့်သုံးဖို့ အရေးကြီးပါသည်။ ကျွန်ုပ်သည် ဤတွင် အချိန်ကုန်ခံပြီး သဘောတရားများကို စကား ကြာရှည်စွာ ရှင်းမနေဘဲ အကြောင်းအချက် (fact) များကိုသာ ပေးထားပါသည်။ ထပ်မံ ပြောကြားလိုသည်မှာ ကျွန်ုပ်၏ နည်းလမ်းပေးမှု အတိုင်း မမှိတ်မသုန် ယုံကြည်စိတ်ချစွာဖြင့် လိုက်နာကျဖို့ပင် ဖြစ်ပါသည်။ ထိုသို့ ကျင့်ကြံနိုင်ပါမူကား မည်သူမဆို မလွဲမသွေ သူတစ်ပါးကို အိပ်မွေ့ချ နိုင်သူ၊ အိပ်မွေ့ချပညာတွင် မအောင်မမြင်မရှိဘဲ ထမြောက်အောင်မြင်သူ ဧကန် ဖြစ်လာရပေမည်။ ထို့ပြင် ဤကျမ်းငယ်တွင် ပါဝင်သော အချက်အလက်များ အားလုံးကို အစမှ အဆုံးတိုင် လေ့လာပြီးသောအခါ ဤပညာရပ် အတွက် သိသင့်သိထိုက်သမျှကို စာဖတ်သူသည် အခြေခံကျကျ အကုန်အစင် သိရသူ ဖြစ်သွားကြောင်း ကိုယ်တိုင်သိမြင် နားလည်သွားပါလိမ့်မည်။ ကုန်ကုန် ပြောရလျှင် ဤစာအုပ်ပါ လေ့ကျင့်ခန်းများ၊ နည်းလမ်းများအပြင် အိပ်မွေ့ချ ပညာနှင့် ပတ်သက် ၍ တခြားနည်းလမ်းများ ပြနိုင်သေးသည်ဟု တစ်စုံတစ်ယောက်က ဆိုပါမူလည်း ထိုသို့ ပြောဆိုခြင်းသည် ကြွားခြင်း၊ ဟန်ဆောင် လှည့်ဖြား ခြင်းသာဖြစ်ကြောင်း သဘောပေါက်သင့်ပါသည်။",
"imagelink":"https://i.pinimg.com/736x/86/bc/1e/86bc1ea5fb55803afded8b76e7a246cb.jpg",
"openlink":"",
"notetext":"",
"videolink":""
},
{
"title":"မေးခွန်းများ (နောက်ဆုံး အပိုင်း)",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(၁၇) ကိုယ့်ကိုယ်ကိုယ် စိတ်ညှို့အိပ်မွေ့ချခြင်း ဆိုတာဘာလဲ။

ဤတွင် အယူအဆ ကွဲပြားမှုရှိပါသည်။ တချို့က ကိုယ့်ကိုယ်ကိုယ် ညှို့ခြင်း auto-hypnosis ဟုခေါ်ပြီး တချို့ကမူ auto-suggestion ကိုလည်း ကိုယ့်ကိုယ်ကိုယ်ညှို့ခြင်းဟု အဓိပ္ပာယ် သတ်မှတ်ပါသည်။ ဒေါက်တာ (Dr. Emmanual F. Hammer. Ph. D.) ဟုခေါ်သော စိတ်ပညာရှင်ကတော့ ကိုယ်ကိုယ်အိပ်မွေ့ချခြင်း၊ စိတ်ညှို့ခြင်း ဆိုသည်ကို အောက်ပါအတိုင်း အဓိပ္ပာယ်ဖွင့်ပါသည်။ လူတစ်ယောက်ကို အိပ်မွေ့ချထားစဉ် စိတ်ညှို့ဆရာက “သင့်လက်မှာ ခံစားမှုတွေ မရှိတော့ဘူး၊ ထုံသွားပြီ၊ အပ်နှင့်ထိုးလို့လည်း လုံးဝမနာတော့ဘူး” ဆိုပြီး အပ်နှင့်လည်း ထိုးသည်။ လူနာက မနာပါ။ ထိုအခါ စိတ်ညှို့သူက “နောင်ကို သင်က ကိုယ့်ဟာကိုယ် မနာဘူးလို့ ဆိုလိုက်တာနှင့် သင့်လက်မှာ နာကျင်မှု အားလုံးပျောက်သွားရမယ်” လို့လည်း အကြံပေးထားသည်။ နောင်အခါ ထိုသူသည် မိမိ တစ်ကိုယ်လုံး ကိုယ့်ကိုယ် ကိုယ် “ငါ မနာဘူး” ဆိုပြီး အပ်နှင့်ထိုးလျှင် မနာကျင်တော့ကြောင်း၊ ထိုသို့ သော နည်းကိုသာ ကိုယ်ကိုယ်ကိုယ် ညှို့နည်း၊ ကိုယ့်ဘာသာကိုယ် အိပ်မွေ့ချနည်းဟု ဆိုနိုင်ကြောင်း ပြောဆိုပါသည်။ ထိုနည်းမှအပ ကိုယ့် ဘာသာ အိပ်မွေ့ချဖို့ ဆိုသည်မှာ အခြားနည်းမရှိကြောင်းလည်း ပြောဆိုပါသည်။ (ဤအချက်ကို နောင်ဤစာအုပ်တွင် ဘဝင်စိတ်ကို အသုံးချပုံ၊ ကိုယ့်ကိုယ်ကိုယ်ညှို့နိုင်ပုံများကို အကျယ်ပြခန်း၌ ဖော်ပြပါဦးမည်။)

(၁၈) အိပ်မွေ့ချခြင်းသည် အိပ်ပျော်ခြင်း တစ်မျိုးလား။

မဟုတ်ပါ။ နိုးနေသူနှင့် အိပ်မွေ့ချထားသူ၏ အသက်ရှုနှုန်းပါ အတူတူပင် ဖြစ်ပါသည်။ သို့ရာတွင် သွေးခုန်နှုန်း ရှုနှုန်းတို့မှာ အိပ်ပျော်သောအခါ ပြောင်းလဲသွားပါသည်။ နိုးနေစဉ်နှင့် ချထားစဉ် ဦးနှောက်လှိုင်းများ ဖြစ်ပေါ်ပုံ အတူတူလို ဖြစ်နေသည်။ အိပ်ပျော်သောအခါ ထိုဦးနှောက်လှိုင်း (brain wave) များပြောင်းလဲသွားသည်။ အိပ်မွေ့ချထားသူသည် အိပ်ပျော်နေသူနှင့် ပုံသဏ္ဌာန်တူသော်လည်း အမှန်အားဖြင့် မတူပါ။ အိပ်မွေ့ချထားသူကို စကားပြော၍လည်း ရသည်။ အကြီးပေးပြီး အခြား အမူအရာများလည်း လုပ်ခိုင်း နိုင်သည်။ အိပ်ပျော်နေသူကို လုပ်ခိုင်း၍ မရပါ။

(၁၉) လူတစ်ယောက်ကို စက္ကန့်ပိုင်းအတွင်းမှာ အိပ်မွေ့ချ၍ရပါမည်လား။

လူပုဂ္ဂိုလ်ကို လိုက်၍ အိပ်မွေ့ချရာတွင် လျင်မြန် လွယ်ကူမှု၊ ကြာရှည် ခက်ခဲမှုများ ရှိတတ်ပါသည်။ စက္ကန့်ပိုင်းအတွင်း အိပ်မွေ့ချရန်မှာ သာမန်လူကို မဖြစ်နိုင်ပါ။ ဇာတ်ခုံပေါ်တွင် ပြသူများ စက္ကန့်ပိုင်း အတွင်းအိပ်မွေ့ချလို့ရခြင်းမှာ အစကတည်းက သူတို့ကို post-hypnotic suggestion ခေါ် အိပ်မွေ့ချပြီးနောက် တည်ရှိစေရမည့် အကြံဉာဏ် အမိန့်များ ကြိုတင်ပေးထား၍သာ ဖြစ်နိုင်သည်ဟု ပါမောက္ခ ဝဲလ်စ် ဆိုသူက ဆိုပါသည်။ မိမိ အတွေ့အကြုံအရမူ သာမန်အားဖြင့် ငါးမိနစ်မှ နာရီဝက်အတွင်း အိပ်မွေ့ချနိုင်ပါသည်။ တချို့ကိုမူစက္ကန့် ၃၀ လောက်ဖြင့် အိပ်မွေ့ချ နိုင်သည်လည်း ရှိပါသည်။ တစ်ခါ အိပ်မွေ့ချ ခံဖူးသူ ဖြစ်လျှင် နောက်တစ်ကြိမ်တွင် ပို၍လွယ်ကူ လျင်မြန်ပါသည်။

(၂၀) စကားထစ်သူကို စိတ်ညှို့အိပ်မွေ့ချနည်းဖြင့် အကူအညီ ပေးနိုင်ပါသလား။

ကူညီနိုင်ပါသည်။ ဤကိစ္စတွင် စာရေးသူ၏ အတွေ့အကြုံအရ လူပုဂ္ဂိုလ်အလိုက် အကြံပေး တိုက်တွန်းနည်း အမျိုးမျိုးကို သုံးရပါသည်။ ချက်ချင်း တစ်ကြိမ်တည်း စိတ်ညှို့အိပ်မွေ့ချပြီး စကားထစ်ခြင်း ရပ်သွားအောင် လုပ်၍ ရသည်လည်း ရှိပါသည်။ ထိုနည်းမှာ စိတ်ခွဲနည်းဖြင့် ၎င်း၏ စကားထစ်ခဲ့ရသည့် အကြောင်းကို ဖော်ထုတ်ကုသခြင်း ဖြစ်ပါသည်။ တချို့ကိုမူ အချိန် ကြာမြင့်စွာ အချိန်ယူ ကုသရပါသည်။ စကားထစ် ခြင်းမှာ စကားပြောသည့်အခါ အသက်ရှူမှား၍လည်း ဖြစ်သည်။ အကြောတင်း၍လည်း ဖြစ်သည်။ အရှက် အကြောက်ကြောင့်လည်း ဖြစ်သည်။ အိပ်မွေ့ချဆရာက လူနာကို နားလည်အောင် အားထုတ်ပြီး ကုသလျှင် ပျောက်ကင်းသည်က များပါသည်။

(၂၁) အိပ်မွေ့ချပြီး ပေးထားသော အကြံပေး တိုက်တွန်းချက်တစ်ခုသည် မည်မျှကြာကြာ ခံနိုင်ပါသနည်း။

ဒေါက်တာ ပက်တန် ဆိုသူ စိတ်ပညာရှင်၏ လေ့လာ တွေ့ရှိချက်အရ post-hypnotic suggestion အိပ်မွေ့ချပြီးနောက်ပိုင်းတွင် ဖြစ်ပေါ်ရမည့် အကြံပေးတိုက်တွန်းချက် တစ်ခုသည် ရှစ်လ ကြာအောင် ခံသည်ဆို၏။ ဒေါက်တာ ဝဲလ်စ် ဆိုသူကမူ ထိုအကြံပေးချက်သည် တစ်နှစ် ကြာအောင် ထိရောက်မှု အပြည့်ရှိသည်ဟု ဆိုသည်။ မည်သို့ပင်ဆိုစေ အကြံပေးချက် တစ်ခုသည် တစ်သက်လုံး ကြာရှည်ခံခြင်း မရှိကြောင်း ထင်ရှားသည်။ စိတ်ပညာ ရှင်များက ဥပမာ ဆေးလိပ်ဖြတ်သူ၊ စကားထစ်သူ၊ စာမေးပွဲကြောက်ခြင်း၊ စင်မြင့်ပေါ်တက်လျှင် ကြောက်ခြင်း စသည့်ရောဂါကုသူများသည် တစ်နှစ် တစ်ကြိမ် ပြန်၍အကြံပေးချက်ကို အသစ် ထပ်မံ ခံယူသင့်သည်ဟု အကြံပြုထားကြပါသည်။",
"imagelink":"https://i.pinimg.com/736x/9d/ee/5e/9dee5e275c11a758133cfb2a2563c3bd.jpg",
"openlink":"",
"notetext":"",
"videolink":""
},
{
"title":"မေးခွန်းများ (အပိုင်း ၄)",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(၁၀) စိတ်ညှို့ အိပ်မွေ့ချနည်းဖြင့် လူတစ်ဦး၏ အတွင်းစိတ်(ဘဝင်စိတ်) ထဲမှာရှိသော မိဘ သားချင်း မိတ်ဆွေများ အပေါ်ထားသော သဘောထားကို သိအောင်ဖော်ထုတ်ယူ၍ ရနိုင်သလား။

ရနိုင်ပါသည်။ မကြာမီက ကျွန်ုပ်သည် ဖခင်ကို ကြမ်းကြမ်းတမ်းတမ်း ပြောဆိုတတ်သော မိန်းကလေးတစ်ဦးကို ကုသပေးရဖူးပါသည်။ ဤကဲ့သို့ ပြောဆိုရာတွင် သူမ၏ ဖခင်သည် သူ့ကို စိတ်ပျက်အောင် ၊ စိတ်အနှောင့်အယှက်ဖြစ်အောင် ဖန်တီးသောအကြောင်း တစ်ခုခုရှိပေလိမ့်မည်။ သို့သော် ထိုကိစ္စကို မိန်းကလေးအားမေးလျှင် ဖော်မည်မဟုတ်။ ထို့ကြောင့် သူ့ကို အိပ်မွေ့ချပြီးနောက် စာရွက်အဖြူ၊ အလွတ်တစ်ရွက်ကိုပြဲကာ “အဲဒါ မင်းဖေဖေရဲ့ပုံပဲ၊ သူပုံကို ကြည့်ပြီး မင်းအဖေရဲ့ ပုံကို မင်း ဘယ်လိုမြင်သလဲ။ ပြောပြစမ်း” ဟု အကြံပေး တိုက်တွန်းလိုက်ပါသည်။ မိန်းကလေးသည် ထိုအခါ သူ့ဖခင်၏ ရုပ်ပုံကို သာမက စိတ်သဘောထားများကိုပါ ပြောဆို ရေရွတ်လာပါသည်။ “အဖေက မျက်နှာထား တင်းလွန်းတယ်၊ စိတ်ဆင်းရဲတယ်။ ရက်စက်လွန်းတယ်” ဟု ဆိုလာပါသည်။ ဤနည်းဖြင့် သူဖခင်ကို သူမ ထင်မြင်နေပုံများကို ဖွင့်ထုတ်လာပါသည်။ ထိုသဘောထားများမှာ သူမ၏ဘဝင်စိတ်ထဲမှ သဘောထားများဖြစ်ကြပါသည်။

(၁၁) လူတိုင်းကို အိပ်မွေ့ချ၍ ရပါသလား။

အိပ်မွေ့ချရာတွင် အဆင့်ဆင့် ရှိပါသည်။ အလွန် နက်နဲသော နှစ်နှစ်ခြိုက်ခြိုက် အိပ်မွေ့ကျသည့် အဆင့်သို့ရောက်ရန်မှာ လူတိုင်းမဖြစ်နိုင်ပါ။
၂၀ ရာခိုင်နှုန်းလောက်သာ ရောက်နိုင်ကြပါသည်။ သို့ရာတွင် အလယ်အလတ် အိပ်မွေ့ကျခြင်း၊ အနည်းငယ် အိပ်မွေ့ကျခြင်း အဆင့်များလည်း ရှိသေးသည်။ ထိုအဆင့်များကိုမူ လူတိုင်းလိုလို ရောက်နိုင်ပါသည်။ အလယ်အလတ်အဆင့်တွင် အိပ်မွေ့ချ ခံသူသည် အိပ်မွေ့ချပြီး နောက်တွင်လည်း အကြံပေးချက်များကို လိုက်နာစေနိုင်မည် မဟုတ်သော်လည်း သူ့ကိုယ်သူ မေ့နေပေလိမ့်မည်။ ထိုအဆင့်တွင် စိတ်ညှို့ ပညာရှင်၏ အသံမှအပ ကျန်သောအသံများ၊ အထိအတွေ့များကို လုံးဝမသိ သို့သော် အိပ်မွေ့ချသူ၏ စကားကိုကြားသည် ဆိုရာတွင် သိစိတ်ကကြားခြင်း မဟုတ်ဘဲ ဘဝင်စိတ်က ကြားခြင်း ဖြစ်ပါသည်။ ထိုသူသည် စိတ်ပညာရှင် အကြံပေး တိုက်တွန်းပြီး အမိန့်ပေး ခိုင်းစေသမျှကိုမူ လိုက်နာဆောင်ရွက်နေမည် ဖြစ်ပါသည်။ စကား ပြောနိုင်မည်မဟုတ်ပါ။ အနည်းငယ်အိပ်မွေ့ကျသော အဆင့်တွင်မူ ဆရာ၏အသံကို သိစိတ်က ကြားနေတတ်ပါသည်။ သို့သော် ထိုအဆင့်တွင်လည်း ဆရာပြောဆို အကြံပေးတိုင်း တုံ့ပြန်လုပ်ကိုင်တတ်ပါသည်။

(၁၂) လူကြီးများထက် ကလေးများကို စိတ်ညှို့ အိပ်မွေ့ချရာတွင်ပိုပြီး လွယ်ကူပါသလား။

မှန်ပါသည်။ ကလေးစိတ်ညှို့ခံရသူ ၅၀ ရာခိုင်နှုန်းလောက်ကို နက်နက်နဲနဲ နှစ်နှစ်ခြိုက်ခြိုက် အိပ်မွေ့ကျအောင် ညှို့နိုင်ပါသည်။ အသက် ငါးနှစ်မှ ခုနစ်နှစ်အရွယ် ကလေးများ ဖြစ်ပါသည်။ အသက် ၅၀ နှင့် ၆၅ နှစ် ကြားရှိ လူကြီးများကိုမူ ၇ ရာခိုင်နှုန်းလောက်သာ နှစ်နှစ်ခြိုက်ခြိုက်အိပ်မွေ့ချရန် လွယ်ကူပါသည်။

(၁၃) အိပ်မွေ့ချ မခံလိုသော သူကို အိပ်မွေ့ချ၍ရနိုင်ပါမည်လား။

မရနိုင်ပါ။ အိပ်မွေ့ချရာတွင် အိပ်မွေ့ချသူ၏ ပူးပေါင်းပါဝင်ဆောင်ရွက်မှ ဖြစ်ပါသည်။ သူကိုယ်တိုင်က အိပ်မွေ့ချခံလိုသော ဆန္ဒရှိရပါမည်။ ကျွန်ုပ်(တက္ကသိုလ် အောင်မှူး) ၏ ကိုယ်တွေ့မှာ တချို့သောအိပ်မွေ့ချ၍ မရဟုထင်ပြီး စမ်းကြည့်ပါ ဆိုကာ အိပ်မွေ့ချ ခံတက်ပါသည်။ ထိုသူတို့သည် ပူးပေါင်း ကူညီသူများ ဖြစ်ပါသည်။ ထိုသူတို့ကို အိပ်မွေ့ချရာတွင် လွန်စွာလွယ်ကူပါသည်။

(၁၄) အသက်အရွယ် ကြီးရင့်သူများသည် အိပ်မွေ့ချရန်အလွယ်ကူဆုံးသော ပုဂ္ဂိုလ်များ ဖြစ်ကြပါသလား။

မဟုတ်ပါ။ ထိုစကားသည် အမှန်ပင် ပြောင်းပြန် ဖြစ်နေပါသည်။

(၁၅) မိန်းမများကို အိပ်မွေ့ချရာတွင် ပိုပြီးလွယ်ကူပါသလား။

လိင်၊ လူမျိုးစု၊ နိုင်ငံသား စသည့် အချက်အလက်တို့သည် အိပ်မွေ့ချရာတွင် လွယ်ကူမှုနှင့်ဘာမျှ မဆိုင်ပါ။

(၁၆) လူတစ်ဦး၏ မှတ်ဉာဏ်ပိုကောင်းလာအောင် လုပ်ရာတွင် စိတ်ညှို့အိပ်မွေ့ချနည်းကို အသုံးပြုနိုင်ပါသလား။

အဓိပ္ပာယ်ရှိသော ကဗျာ၊ စာပေ စသည်တို့ကို ကျက်မှတ်မှုတွင် အိပ်မွေ့ချပြီး ကျက်ခိုင်းလျှင်ဖြစ်စေ၊ အိပ်မွေ့ချပြီး မှတ်ဉာဏ်တိုးတက်အောင် ပြုလုပ်လျှင်ဖြစ်စေ မှတ်ဉာဏ် တိုးတက်ကောင်းမွန်လာပါသည်။ သို့ရာတွင် အဓိပ္ပာယ်မရှိသောစာလုံးပေါင်းမျိုး၊ ကတ်သီးကတ်သတ် စာလုံးပေါင်းမျိုးကို မှတ်ခိုင်းလျှင်ကား သိသိသာသာ မှတ်ဉာဏ်တိုးတက်လာကြောင်း မတွေ့ရပါ။",
"imagelink":"https://i.pinimg.com/736x/80/0f/78/800f78b93fa0799c0b24ba4fc2e80ee8.jpg",
"openlink":"",
"notetext":"",
"videolink":""
},
{
"title":"မေးခွန်းများ (အပိုင်း ၃)",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(၈) သတိကင်းချွတ်မှု ရောဂါ (amnesia) ကို ဤ စိတ်ညှို့အိပ်မွေ့ချပညာဖြင့် ထိရောက်စွာကုသနိုင်ပါမည်လား။

ကုသနိုင်ပါသည်။ စိတ်ရောဂါကု ဆရာဝန်များ အားလုံးက လူတစ်ဦး၏ မှတ်ဉာဏ်ကို ပိတ်ဆို့လျက်ရှိသည့် သတိမေ့လျော့ ကင်းချွတ် နေခြင်းကို ဖယ်ရှားရာတွင် စိတ်ညှို့ အိပ်မွေ့ချ ပညာသည် လမ်းအတိုဆုံးနှင့် အထိရောက်ဆုံး နည်းလမ်းဖြစ်ကြောင်း တညီတညွတ်တည်း လက်ခံထားကြပါသည်။ တချို့ မိမိကိုယ်၊ မိမိအမည်၊ နေရပ်၊ ဆွေမျိုးဉာတိ စသူများကိုပင် မမှတ်မိလောက်အောင် သတိကင်းချွတ် နေသူကို စိတ်ညှို့အိပ်မွေ့ချနည်းဖြင့် ကုသမည်ဆိုလျှင် တစ်နာရီပင်မကြာဘဲ ၎င်း၏ မေ့လျော့နေသော ဘဝကိုပြန်၍သတိ ရစေနိုင်ပါသည်။ ထိုကဲ့သို့ အတိတ်မေ့ရောဂါ ဖြစ်နေသူကိုအိပ်မွေ့ချပြီးနောက် ၎င်း၏ အမည်၊ နေရပ်၊ မိဘအမည်၊ ဆွေမျိုးများ၊ အလုပ်အကိုင် စသည်တို့ကို မေးမြန်းလျှင် ထိုသူသည် အမှန်အတိုင်း ပြောပါသည်။ ထိုအခါ ကျွမ်းကျင်သော စိတ်ညှို့အိပ်မွေ့ချ ပညာရှင်က “သင်သည် ယခု အမည်၊ နေရပ်၊ ဆွေမျိုးဉာတိ စသည့် သင်မေ့နေခဲ့သောအကြောင်းအရာ ယခုအချိန်မှစ၍ နောင်တွင်လည်း သင်ပြန်ပြီး သတိရစေ၊ သင်၏ ဘဝ ဖြစ်ရပ်အားလုံးကိုလည်း သင် ပြန်ပြီး သတိရစေ” ဟု အမိန့်ပေး။ သူ နိုးလာသော အခါမှာလည်း ထိုသတိတည်နေစေရန် အကြံပေး တိုက်တွန်းမှုပြုရပါမည်။ တစ်ခါတစ်ရံပိုပြီး ထွေထွေပြားပြား နည်းလမ်းများ လည်း သုံးရတတ်ပါသည်။ အိပ်မွေ့ချထားစဉ် ထိုအတိတ်မေ့ လူနာကို သူ၏ မေ့နေသော အတိတ်၊ ငယ်စဉ်ဘဝ အတွေ့အကြုံများကို အိပ်ပျော်နေစဉ် အလိုအလျောက် သူ့လက်များဖြင့် ရေးလာနိုင်အောင် အကြံပေး တိုက်တွန်းတတ်ရပါသည်။ သို့ဖြင့် သူ၏ ပျောက်ကွယ်နေသော သတိများကို ပြန်၍ အမှတ်ရလာစေနိုင်ပါသည်။ တစ်ခါတစ်ရံ ထိုလူနာမျိုးကို ခပ်မှိန်မှိန် ထွန်းထားသော မီးလုံးကို ဖြစ်စေ၊ ဖန်လုံး တစ်လုံးကိုဖြစ်စေ၊ စာရွက်ဖြူ တစ်ရွက်ကိုဖြစ်စေ စိုက်ကြည့်ခိုင်းပြီး အိပ်မွေ့ချသူ ပညာရှင်က “ခု သင်ရဲ့ငယ်စဉ်က ပထမဆုံး ကျောင်းတက်တဲ့နေ့ကို သတိရပြီ၊ သင် ခွေးကိုက်ခံရတုန်းက ကိုက်တဲ့ခွေး ဟိုမှာလာနေပြီ” စသည်အားဖြင့် အထိတ်တလန့် ဖြစ်ခဲ့ဖူးသော သူဘဝ အတွေ့အကြုံတွေကို ပြန်သတိရအောင် တိုက်တွန်းနှိုးဆော်သော နည်းကို အသုံးပြုရသောအခါ မျိုးလည်းရှိပါသည်။

(၉) လူတစ်ယောက်သည် ခေတ္တ ယာယီအားဖြင့် သူငယ်ဘဝကိုပြန်ရောက်သွားနိုင်လား။

ရောက်သွားနိုင်ပါသည်။ စိတ်ပညာရှင်များသည် လက်တွေ့ စမ်းသပ်ရာတွင် ထိုကဲ့သို့ အသက်အရွယ်ပြန်လည်နုပျိုသွားခြင်း အတွေ့အ ကြုံ ပြန်လည် တည်ဆောက်တတ်ကြပါသည်။ လူတစ်ဦးသည် ယခု အသက်ဘယ်နှစ်နှစ်ရှိပြီး သူသည်ငယ်စဉ်က ပိုလန်ပြည်တွင် နေခဲ့သည်။ ထိုစဉ် အသက်ငါးနှစ်လောက်က သူသည် ပိုလန်စကားကို ပြောတတ်သည်။ ယခုထိုစကားကို မပြောတတ်ရုံမျှမက သူများပြောဆိုသည်ကိုပင်ကြားလျှင် နားမလည်တော့ချေ။ ထိုသူကို အိပ်မွေ့ချလိုက်ပါက ငယ်စဉ်ဘဝကို ပြန်ရောက်သွားပြီဟု ဆိုလျှင်ဖြစ်စေ၊ သူ့အလိုလိုဖြစ်စေ ပိုလန်ဘာသာ ပြောဆိုလာတတ်ပါသည်။ မိမိ (တက္ကသိုလ် အောင်မှူး) အတွေ့အကြုံအရစကားထစ်သော လူနာများသည် ငယ်စဉ်က စကားထစ်သောသူ တစုံတယောက်ကိုနောက်ပြောင် တုပပြီးပြောဆိုရာမှ ဝဋ်လိုက်သလိုဖြစ်ပြီး အ ထစ် သွားသည်ကများပါသည်။ ထိုသူများကို ငယ်စဉ်က မေ့သွားပြီဖြစ်သော ထိုအဖြစ်အပျက်ကို ပြန်သတိရအောင် ငယ်စဉ် ဘဝ အတွေ့အကြုံများကို ပြန်လည် ခံစားစေသောနည်းဖြင့် အိပ်မွေ့ချရာတွင် ပြန်ငယ်စေရပါသည်။",
"imagelink":"https://i.pinimg.com/736x/ba/7d/73/ba7d7308b7d1881c1d49d3096244014a.jpg",
"videolink":"",
"openlink":"",
"notetext":""
},
{
"title":"မေးခွန်းများ (အပိုင်း ၂)",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(၅) လူတစ်ယောက်ကို အတိုင်းထက်အလွန် သန်မာအောင် (သာမန်ထက်သာလွန်သော ခွန်အားမျိုးရရှိလာအောင်) အိပ်မွေ့ချနည်း ကို အသုံးပြု၍ လုပ်နိုင်ပါမည်လား။

အထိုက်အလျောက် လုပ်၍ရနိုင်ပါသည်။ ဤတွင် ဆာရာဂျူး တက္ကသိုလ်မှ (Pro Wesley R. Wells) စမ်းသပ်ချက် တစ်ခုကို တင်ပြပါမည်။ ပါမောက္ခ ဝဲလ်စ်သည်သူ၏ သင်တန်းသားများထဲမှ ဘောလုံးသမား လူငယ်တစ်ဦးနှင့် သာမန်အားနွဲ့သူ မိန်းကလေးကျောင်းသူ တစ်ဦးကိုခေါ်ပြီး လက်များကို ပခုံးတန်း တန်းလျက်တောင့်တင်းစွာ ရပ်နေစေလေသည်။ ရပ်နိုင်သမျှ ထိုပုံစံအတိုင်း ရပ်ခိုင်းထားရာ ဘယ်အချိန်တွင် တန်းထားသောလက်ဖျားသည် ပခုံးအောက် ခြောက်လက်မ ကျလာသည်ကိုစစ်ဆေးလေသည်။ ဤတွင်ကျောင်းသားက သူလက်အောက်သို့ခြောက်လက်မကျရန် ၁၅ မိနစ် ကြာပြီး ကျောင်းသူ ကလေးက ခုနှစ်မိနစ်သာ ခံနိုင်သည်ကို တွေ့ရလေသည်။ နောက်နေ့တွင် ပါမောက္ခကြီးသည် ထိုကျောင်းသူ မိန်းကလေးကို အိပ်မွေ့ချပြီး သူလက်မောင်းသားကို သံချောင်းလို့တောင်လျက် ဆန့်တန်းထားရန် အမိန့်ပေးပြီး သူကိုလည်း ကျောက်ရုပ်ကဲ့သို့ မတုန်မလှုပ် ရပ်ခိုင်းထားလေသည်။ အချိန် ၄၅ မိနစ် သတ်မှတ်ထားသည်။ ထိုအချိန်အတွင်း ကျောင်းသူကလေး၏ လက်များ လုံးဝ လျော့ကျခြင်းမရှိ ပကတိအတိုင်း သံချောင်းလို တောင့်တင်းဆန့်တန်းလျက် ရှိနေကြောင်း တွေ့ရလေသည်။ ကျွန်ုပ်(တက္ကသိုလ် အောင်မှူး) ကိုယ်တွေ့မှာလည်း အိပ်မွေ့ချထားသဖြင့် ဖျာပေါ်တွင် စန့်စန့်ကြီး ရပ်နေသူအား ၎င်း၏ လက်မောင်း နှစ်ဖက်ကို သူ့ မျက်နှာပေါ်သို့ ဖြောင့်မတ်စွာဆန့်တန်း ထားခိုင်းဖူးသည်။ ထိုသူသည် တစ်နာရီကျော် ကြာသည့်တိုင် နောက်ထပ် ထိုလက်ကို ပြန်ချရန် အမိန့်မပေးမချင်း မူလအတိုင်းသာတည်နေသည်ကို တွေ့ရဖူးပါသည်။ ထိုမျှသာမက သွားစိုက်ဆရာဝန် တစ်ဦးသည် လေသင်တုန်းထိပြီး သူ၏ ညာဘက်လက်ကို ဆုပ်၍ကိုင်၍မရဖြစ်နေသည်ကို ကျွန်ုပ်သည် အိပ်မွေ့ချပြီးနောက် ဘောပင်ကလေးကိုပင် သူများ ဆွဲယူ၍ မရလောက်အောင် ခင်ဗျားက ခိုင်ခိုင်မာမာ ဆုပ်ကိုင် ထားရမယ်ဟု အမိန့်ပေးပြီး ကိုင်ခိုင်းထားရာ အနီးမှ သူ့ဇနီးကို ထိုဘောပင်အား ဆွဲယူ ခိုင်းသော်လည်း ယူ၍ မရအောင်ပင် သူလက်မှာ မြဲမြံစွာ ဆုပ်ကိုင်ထားနိုင်ကြောင်း တွေ့ကြုံဖူးပါသည်။

(၆) လူတစ်ဦးကို အိပ်မွေ့ချပြီး ပြန်နှိုး၍ မရလျှင်အန္တရာယ် ရှိသလား။

မရှိပါ။ လူတစ်ဦးကို စိတ်ညှို့ထားပြီး ပြန်မနိုးမီ စိတ်ညှို့ပညာရှင်သည် ရုတ်တရက် အကြောင်းကိစ္စ ပေါ်ပေါက်၍ အပြင်သို့ ထွက်သွားရသည်ဖြစ်စေ မဆိုကောင်းဆိုကောင်း ထိုစိတ်ပညာရှင်သည် ရုတ်တရက် ကွယ်လွန်သွားသည်ဖြစ်စေ သူ့အချိန်ကျလျှင် အိပ်မွေ့ချခံထားသူသည် အိပ်ရာ အကောင်းအတိုင်း နီလာသူကဲ့သို့ ပြန်လာမည်သာဖြစ်ပါသည်။ စိတ်ပူစရာမလိုပါ။

(၇) တခြားအကြောင်းကြောင့် အိပ်မွေ့ချစိတ်ညှို့ပညာသည်အန္တရာယ် ဖြစ်စေနိုင်ပါသလား။

ကျွမ်းကျင်သော သွားစိုက်ဆရာဝန်သည် သွားအပေါက်ကို ဖာရာတွင် အန္တရာယ်ရှိသလောက်၊ ကျွမ်းကျင်သော ခွဲစိတ်ဆရာဝန်သည် တောင်ဆာလ် ခေါ် လျှာခင်ပိုကို ခွဲစိတ်ဖြတ်တောက်ရာတွင် အန္တရာယ်ရှိသလောက်သာ ကျွမ်းကျင်လိမ္မာသော စိတ်ပညာရှင် စိတ်ကုဆရာဝန်၏ လက်တွင်အိပ်မွေ့ ချပညာသည် အန္တရာယ်ရှိသည် ဆိုသင့်ပါသည်။ (ဤပညာသည် ဇာတ်ခုံပေါ်မှာ မျက်လှည့်ပြီသော မျက်လှည့်ဆရာ၏ မျက်လှည့်ပစ္စည်းအဖြစ် သုံးသင့်သော အရာမဟုတ်ချေ။) မကျွမ်းကျင်သေးသော လက်သင်၊ လက်တည့်စမ်းသူများကြောင့် တစ်ခါတစ်ရံ မမျှော်လင့်သော စိတ်ပိုင်းဆိုင်ရာ ပြဿနာများ ကြုံရတတ်လေသည်။ အတွေ့အကြုံရှိသော၊ ကောင်းစွာ လေ့ကျင့်သင်ကြားပြီးသော ပုဂ္ဂိုလ် မဟုတ်လျှင် စိတ်ပိုင်း ပြဿနာ၊ စိတ်ရောဂါ တစ်စုံ တစ်ရာ ဖြစ်ခါနီး၊ တချို့ အစွဲရှိသူ (မြန်မာအခေါ် စက်ရှိသူ) များကို အိပ်မွေ့ချမိလျှင် အိပ်မွေ့ချ ခံသူ၏ အမူအရာဖောက်ပြန်မှုများ ကြုံရတတ်ပြီး ပြဿနာ ပေါ်နိုင်ပါသည်။ ထို့ ကြောင့် ဤပညာကို ကျွမ်းကျင်သော ဆရာသမားထံမှ သေချာကျနစွာ နည်းခံပြီးမှသာ အသုံးချသင့်ပါသည်။",
"imagelink":"https://i.pinimg.com/736x/59/89/c3/5989c39dc5a80d4471b405735fd161a8.jpg",
"openlink":"",
"notetext":"",
"videolink":""
},
{
"title":"မေးခွန်းများ (အပိုင်း ၁)",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"(၁) စိတ်ညှို့ အိပ်မွေ့ချ ပညာသည် အသစ်အဆန်းလား။

ဤပညာသည် အသစ်အဆန်းမဟုတ်ပါ။ ခုမှပေါက်သော ရွှေကြာပင် မဟုတ်ပါ။ လွန်ခဲ့သောအနှစ် ငါးထောင်ကျော်၊ ဘီစီ ၃၀၀၀ လောက် ကတည်းက အီဂျစ်ပြည်တွင် ဤပညာကို အသုံးပြုလျက်ရှိကြောင်း အထောက်အထားကို မှတ်တမ်းများ၌တွေ့ရပါသည်။ သို့ရာတွင် လွန်ခဲ့သော ၁၈ ရာစုတွင် မက်စမာ (Mesmer) ပုဂ္ဂိုလ်၏ ကြိုးပမ်းချက်များကြောင့်သာ ကမ္ဘာက ဤပညာကို သိပ္ပံပညာတစ်ခုဖြစ်ကြောင်း ဝန်ခံကာ အသိအမှတ်ပြုခြင်းကို ခံလာရပါသည်။

(၂) စိတ်ညှို့ အိပ်မွေ့ချနည်းဖြင့် ခန္ဓာကိုယ်ကိုက်ခဲ နာကျင်ခြင်းကိုသက်သာ ပျောက်ကင်းစေနိုင်သလား။

ပျောက်ကင်းစေနိုင်ပါသည်။ မက်စမာခေတ် လွန်ခဲ့ပြီးနောက် မကြာမီမှာပင် အင်္ဂလန်ပြည်သား ဒေါက်တာဝါးဒ် (Dr. Ward) ဆိုသူ ခွဲစိတ်ဆရာ ဝန် တစ်ဦးသည် လူနာတစ်ဦးကို အိပ်မွေ့ချပြီးနောက် လုံးဝနာကျင်ခြင်း မရှိဘဲ လူနာ၏ခြေထောက်ကို ဖြတ်တောက်ကုသပေးခဲ့ဖူးလေသည်။ ထို့နောက် အီသာကိုမေ့ဆေး အဖြစ်အသုံးပြုရန် ရှာဖွေမတွေ့မီက ဒေါက်တာ အက်စ်ဒိုင်းလ် (Dr. Esdaille) ဆိုသူသည် လူနာ ၃ဝဝ လောက်ကို စိတ်ညှို့အိပ်မွေ့ချပြီး ခွဲစိတ်ကုသခဲ့ရာတွင် လူသေမှုနှုန်းငါးဆယ် ရာခိုင်နှုန်း အထိလျော့ကျခဲ့သည်ဆို၏။ ယခု မျက်မှောက်ခေတ်တွင် နာကျင်မှုမရှိဘဲ မီးဖွားရေးတွင် ဤပညာရပ်ကို အသုံးပြုရန် စမ်းသပ်လျက် ရှိကြပါသည်။ ထိရောက်စွာ အသုံးပြုနိုင်ပြီလည်း ဖြစ်ပါသည်။

(၃) အိပ်မွေ့ချပြီး နိုးလာသောအခါ ပြုလုပ်ရန် အကြံပေးတိုက်တွန်းခြင်း (post-hypnotic suggestion) ဆိုတာဘာလဲ။

အင်္ဂလိပ်စကား Hypnotic Suggestion ဆိုသည်မှာ စိတ်ညှို့ခံရသူကို အိပ်မွေ့ချထားစဉ် ဘဝင်ဇောကျနေတုန်းမှာ ဘာလုပ်ပါလို့ ပြောဆိုပြီး အကြံပေးတိုက်တွန်းတာကို ပြောခြင်းဖြစ်ပါသည်။ post-hypnotic suggestion ဆိုသည်ကလည်း အိပ်မွေ့ချထားစဉ်မှာပဲ အကြံပေး တိုက်တွန်းခြင်း ဖြစ်ပါသည်။ သို့သော် အိပ်မွေ့ချထားစဉ်မှာ ဘာလုပ်ပါ၊ ညာလုပ်ပါ ဟု ခိုင်းခြင်းကို ဆိုသည် မဟုတ်ဘဲ အိပ်မွေ့ချပြီးနောက် ပြန်နိုးလာသော အခါတွင် ဘယ်သို့ဘယ်ပုံ လုပ်ရမည်ဟု အိပ်မွေ့ချထားစဉ် အမိန့်ပေးသော အချက်များကို စိတ်ညှို့ခံသူက နောင်တွင်တုံ့ပြန် ပြုလုပ်ခြင်းကိုဆိုလိုပါသည်။ ဥပမာ ဆေးစွဲသူ၊ ဆေးလိပ်စွဲသူကို “ခင်ဗျား ဒီ အချိန်ကစ နောင်မှာ ဘယ်တော့မှ ဆေးလိပ်ကို မသောက်ချင်တော့ဘူး၊ ခင်ဗျား စိတ်ထဲမှာ ဆေးလိပ်တိုကို မြင်ရင် သိပ်ပြီး ရွံရှာနေမယ်၊ ခင်ဗျား ဆေးလိပ်ကို သိပ်မုန်းသွားပြီ” လို့ အိပ်မွေ့ချထားစဉ် အကြံပေး တိုက်တွန်း ထားတဲ့အတိုင်း သူနိုးလာပြီးတဲ့နောက် (တက္ကသိုလ်အောင်မှူး ၏ အတွေ့အကြုံအရမူ တစ်ညဉ့်အိပ်ပြီးနောက်) သူ့မှာ ဆေးလိပ် သောက်ချင်စိတ် ကုန်သွားခြင်း၊ ဆေးလိပ်ကို မုန်းတီး ရွံရှာသွားခြင်း ဖြစ်ပေါ်ပါသည်။ ထိုသို့ဖြစ်ခြင်းကို post-hypnotic suggestion ကိုလက်ခံခြင်းဟု ဆိုပါသည်။

(၄) အရက်ပြတ်သွားအောင်၊ ဆေးလိပ်ပြတ်သားအောင် စိတ်ညှို့ အိပ်မွေ့ချခြင်းကို အသုံးပြုပြီး ပြုလုပ်နိုင်ပါသလား။

ပြုလုပ်နိုင်ပါသည်။ အထက်တွင် အကြံပေးတိုက်တွန်းပုံအတိုင်း ပြောဆို တိုက်တွန်းခြင်းဖြင့် အရက်စွဲခြင်း၊ ဆေးလိပ်စွဲခြင်းကိုသာမက ဘိန်းကဲ့သို့ မူးယစ်ဆေး စွဲခြင်းကိုပင် စိတ်ကုန် စိတ်ပြယ်သွားအောင် လုပ်နိုင်ပါသည်။ ဤတွင် အိပ်မွေ့ချဆရာ၏ ကျွမ်းကျင်လိမ္မာသော အကြံပေးတိုက်တွန်းမှုသည် လွန်စွာ အရေးကြီးပါသည်။ အိပ်မွေ့ချခံ (စမ်းသပ်ခံပုဂ္ဂိုလ်စိတ်မှာ ယုံကြည် စွဲမှတ်လောက်အောင် ပြောဆိုတိုက်တွန်းတတ်ဖိုသာ အရေးကြီးပါသည်။ ကျွန်ုပ် (တက္ကသိုလ် အောင်မှူး) ၏ အတွေ့အကြုံအရမူ ပုဂ္ဂိုလ်တစ်ဦးချင်းအလိုက်၊ ၎င်းတို့၏ ကိုယ်ရေးကိုယ်တာ တစ်ဦးချင်းပြဿနာများကို ဦးစွာဖော်ထုတ်ပြီး (psychotherapy ဖြင့်တွဲ၍) ပုဂ္ဂိုလ်အလိုက် ထိ ရောက်သော အကြံဉာဏ် ပေးတတ်မှုသည် အဓိကကျပါသည်။ စကားလုံး တစ်မျိုးတည်းဖြင့် ပုဂ္ဂိုလ်အမျိုးမျိုးကို အကြံဉာဏ်ပေး တိုက်တွန်း၍မရပါ။",
"imagelink":"https://i.pinimg.com/736x/ce/d2/89/ced2897fc911cf412b6b2b8c4570e6dc.jpg",
"openlink":"",
"notetext":"",
"videolink":""
},
{
"title":"နိဒါန်း",
"subtitle":"စိတ်ညှို့ပညာ",
"sirname":"တက္ကသိုလ် အောင်မှူး",
"book":"စိတ်ညှို့အိပ်မွေ့ချပညာ၏အစွမ်းသတ္တိ။
အမျိုးမျိုးသော ဆေးစွမ်းသတ္တိအလို့ငှာ စိတ်ညှို့အိပ်မွေ့ချပညာကို တောင်းဆိုလျက်ရှိကြပါသည်။ နမူနာ အချို့ကိုပြရလျှင် အိပ်မပျော်သောရောဂါကို ကုသရန်၊ လက်သည်းကိုက်သောရောဂါကို ကုသရန်၊ ဆေးလိပ်စွဲသောရောဂါကို ကုသရန်၊ စကားထစ်သောရောဂါကို ကုသရန်၊ အိပ်ရာထဲ သေးပါသောရောဂါကို ကုသရန် စသည်တို့အတွက် ဤပညာကို အထိရောက်ဆုံး အသုံးပြုနိုင်ပါသည်။ ဤပညာဖြင့် ပြစ်မှုကျူးလွန်သည်ဟု ယူဆရသော ရာဇဝတ်သားအမှန်ကို ဖော်ထုတ်ရာတွင်လည်း လွန်စွာထိရောက်ကြောင်း တွေ့ကြရသည်။ သို့ဖြစ်ရာ စိတ်ညှို့အိပ်မွေ့ချပညာနှင့် ပတ်သက်သော သိပ္ပံအထောက်အထား အချက်အလက်များကို ဖော်ပြသင့်ပါသည်။ မဟုတ်ပါက တချို့မှာ ဤပညာကို စုန်းလိုလို မှော်လိုလို၊ ပဉ္စလက်လိုလို အထင်အမြင် လွဲခြင်းမျိုး ရှိ တတ်ကြပါသည်။ အောက်တွင် မေးခွန်း(ပုစ္ဆာ) ၂၁ ခုကိုပေးပြီး ၎င်းတို့၏ အဖြေများကိုလည်း ပေးထားပါသည်။ စာဖတ်သူက မိမိ သိထားသော အသိနှင့် ကိုက်ညီခြင်း ရှိမရှိ စစ်ကြည့်နိုင်ပါသည်။",
"imagelink":"https://i.pinimg.com/736x/a1/bc/83/a1bc837aa5bf6978ffdcece67d2f60fb.jpg",
"openlink":"",
"notetext":"",
"videolink":""
}
]
